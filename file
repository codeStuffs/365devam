
{
"Oca":[
 {

 "day":       "1"
 "topic":      "MUTLU OLMANIN YOLU",
 "book":       "Mezmur 1",
 "verses":     "1  Ne mutlu o insana ki, kötülerin öğüdüyle yürümez, Günahkârların yolunda durmaz, Alaycıların arasında oturmaz. 2  Ancak zevkini RAB'bin Yasası'ndan alır Ve gece gündüz onun üzerinde derin derin düşünür. 3  Böylesi akarsu kıyılarına dikilmiş ağaca benzer, Meyvesini mevsiminde verir, Yaprağı hiç solmaz. Yaptığı her işi başarır. 4  Kötüler böyle değil, Rüzgarın savurduğu saman çöpüne benzerler. 5  Bu yüzden yargılanınca aklanamaz, Doğrular topluluğunda yer bulamaz günahkârlar. 6  Çünkü RAB doğruların yolunu gözetir, Kötülerin yolu ise ölüme götürür.",
 "explanation":"AÇIKLAMA: Mezmur kitabı mutluluğun sırrını açıklayarak başlar. Mesih’in yaptığı gibi önümüzde iki yol çizer. İlk yola insanlar akın ediyor ama sonu pek güzel değil. Öbüründe ise imanlı yalnızca Tanrı’yla el ele yürür ve sonu muhteşemdir (Matta 7:13-14).  Aslında hayat bu kadar da basit, ya Tanrı’yı seçeriz ya da dünyanın akıntısına kapılıp gideriz. Ama herkesin aradığı mutluluk sanıldığının aksine kalabalık ve eğlenceli ortamlarda değil, Yaratanımızı yakından tanımaktadır. Dünyayı tercih eden kişi başta çok mutlu görünebilir, arkadaşları çok ve keyfi yerindedir. Ancak hayat ilerlerken aldığı keyif gittikçe azalır ta ki umutsuzluk içinde ölüme boyun eğip karanlığa gömülür. Tanrı’nın yolunu izleyen ise başta çok yalnızlık çekse de esas en önemli dostu edinir. Hayatındaki sıkıntılar her neyse Rab’bin Sözü’nden aldığı ilhamla hep üstesinden gelebilir. Böylece mutluluğu her geçen gün daha da artar ta ki Rab’bin yüzünü görmek üzere gözlerini bu dünyaya kapatıp gider. İşte gerçek mutluluk budur.
Birinci mezmur tüm kitabın mükemmel bir önsözü ve özetini yapar. En başta Tanrı katında mutlu sayılan kişiyi tarif eder. Öncellikle neler yapmadığını söyler. Herkesin yaptığı gibi kötülerin öğüdüne uymaz, günahkârlarla gezmez, aralarında oturup dedikodularına katılmaz. Tanrı’yı tanımayan kişiler genellikle mutluluğu bu tür kalabalık ortamlarda arar çünkü kendi karışık ve çelişkili düşünceleriyle yalnız başına kalmak istemiyorlar. Tanrı’yı arayan kişi ise gerçeklerden korkmaz ve Rab’le baş başa kalmaktan usanmaz. Hatta Tanrı’nın Sözünü okumak onun en büyük zevki ve fırsat buldukça onun üzerinde kafayı yorup düşünür. Bunu yapan kişi diğer insanlar tarafından hor görülse de aslında içinde çok huzurlu ve hayatında büyük bir başarı gösterir. Mezmurcu onu akarsu kıyılarına dikilmiş bir ağaca benzetir, yani sürekli kaynak sularından beslenir bu yüzden meyvesi eksik olmaz ve yaprağı hiç solmaz. Bu resim bir yandan Aden Bahçesinde bulunan yaşam ağacını akla getirir (Yaratılış 2:9, Vahiy 22:2). İşte dünyanın zevki yerine Tanrı’yı seçen kişi bu şekilde hem bu dünyada mutlu olur hem bir sonraki dünyada Rab’bin baştan beri insan için tasarladığı mutluluğa erişir.
Öbür tarafta ise mutluluğu bu gelip geçici dünyada arayan kişi vardır. Kendini arkadaşlarına ve eğlenceye verir ama sonucunda kendisini bomboş hisseder. Mezmurcu onu rüzgarın savurduğu saman çöpüne benzetir. Hasat zamanında buğday ambar yerine toplanır. Sonra değerli olan buğday tanelerini etrafında bulunan çöplükten ayırmak için çiftçiler eskiden onu havaya atarlardı. Böylece buğday taneleri yere düşerken rüzgar değersiz samanı alıp götürüyordu. Benzer şekilde kök salmayan kişi saman gibi her yana çekilir ve sonunda mahvolur. Dahası son yargıda Tanrı’nın halkı arasında yer alamayıp ebediyen yapayalnız kalacağı kapkaranlık olan cehennem ateşine teslim edilir (Vahiy 20:11-15).  Sonuç olarak mezmurun anlattığı gibi her insanın önünde iki yol var. Dünyayı seçerek şu an için arkadaşlarımızla keyif yapıp mutlu olmaya çalışabiliriz. Ya da Tanrı’yı seçerek şimdi zorluk çeksek de O’nun sözünü derin düşünerek özenle uygulamakla ve sevgisiyle dolmakla ebedi bir mutluluğa doğru ilerleyebiliriz. Seçim sizin."
},
{Ocak 2
GÖĞÜN KRALI
Mezmur 2
1  Nedir uluslar arasındaki bu kargaşa, Neden boş düzenler kurar bu halklar? 2  Dünyanın kralları saf bağlıyor, Hükümdarlar birleşiyor RAB'be ve meshettiği krala karşı. 3  ‹‹Koparalım onların kayışlarını›› diyorlar, ‹‹Atalım üzerimizden bağlarını.›› 4  Göklerde oturan Rab gülüyor, Onlarla eğleniyor. 5  Sonra öfkeyle uyarıyor onları, Gazabıyla dehşete düşürüyor 6  Ve, ‹‹Ben kralımı Kutsal dağım Siyon'a oturttum›› diyor. 7  RAB'bin bildirisini ilan edeceğim: Bana, ‹‹Sen benim oğlumsun›› dedi, ‹‹Bugün ben sana baba oldum. 8  Dile benden, miras olarak sana ulusları, Mülk olarak yeryüzünün dört bucağını vereyim. 9  Demir çomakla kıracaksın onları, Çömlek gibi parçalayacaksın.››  10  Ey krallar, akıllı olun! Ey dünya önderleri, ders alın! 11  RAB'be korkuyla hizmet edin, Titreyerek sevinin. 12  Oğulu öpün ki öfkelenmesin, Yoksa izlediğiniz yolda mahvolursunuz. Çünkü öfkesi bir anda alevleniverir. Ne mutlu O'na sığınanlara!
AÇIKLAMA: Bazıları Hristiyanların İsa Mesih’e ‘Tanrı’nın Oğlu’ ismini çok sonradan yakıştırdıklarını sanarak İncil’in bu öğretisini yadırgıyor. Oysaki bu mezmurda gördüğümüz gibi İsa’dan yaklaşık 1000 sene önce yaşayan Davut gelecek Mesih için ‘Tanrı’nın Oğlu’ unvanını iki defa kullanır. Aslında Mesih için ‘Tanrı’nın Oğlu’ ismini ilk kullanan Tanrı’nın kendisiydi. Davut’un soyunun geleceğiyle ilgili vaat verirken Rab, ‘Ben ona Baba olacağım, O da bana oğul olacak’ dedi (2.Samuel 7:14). Bunu en başta Davut’tan sonra tahta geçen Süleyman için mecazi anlamda söylediyse de esas daha sonra kralların soyundan gelecek büyük ‘Oğul’ Mesih için söylemişti (Luka 1:32-33). Bu mezmurda Davut dünyanın kralları ile Tanrı’nın Kralı, yani Oğlu Mesih arasında geçen mücadeleyi dile getirir. Adem’den beri insanlar hep Tanrı’ya başkaldırmışlardır. Tufan’dan sonra büyük kral Nemrut da Babil’de koca bir kule dikerek isyankar tavrını ortaya koydu. Bugün de uluslar ve hükümetler Tanrı’ya ihtiyaçları yokmuş gibi davranıp aynı isyanı sürdürüyorlar. Ancak unutuyorlar ki dünyanın bir sahibi ve hakimi vardır. O’nun da belirlediği bir yönetim var, o da günün sonunda tüm ulusları yargılamak üzere ortaya çıkacak olan Oğlu Mesih’le kurulacaktır.
Mezmurun ilk ayetlerinde dünyayı Tanrı’nın bakış açısından görebiliyoruz. Krallar ve uluslar arasında kurulan entrikalar Tanrı’nın gözünde ‘boş düzenler’ olarak yorumlanır. Daha bugün devletler ve politikacılar dünyayı kendi hikmetleriyle düzeltip barışa götürebileceklerini sanıyorlar. Kimisi laiklik diyor, kimisi demokrasi, ama gerçek şu ki tüm modern teknolojimiz ve üstün bilgeliğimizle dünyanın kargaşasını hala dindiremedik, hatta gittikçe kötüleştiğini görüyoruz. Neden? Çünkü insanlar Tanrı’yı ve Oğlu Mesih’i yok saymakta direniyorlar. Tanrı’ya gereksinim duymadan dünyanın sorunlarını çözebileceklerini sanıyorlar ama asla işe yaramayacak. Davut’un dediğine göre bu manzaranın karşısında Tanrı gülüyor. Ulusların bu kibirli tutumları ve çabaları O’na komik geliyor. Çünkü Tanrı’nın baştan beri seçtiği bir kral var zaten, ve O gelmeden dünyada barış olması imkansız.
İlerleyen ayetlerde Rab uluslara seslenip akıllanmalarını söyler. Sonra baştan beri mesh ettiği ve Siyon’a yerleştirmeye karar verdiği Oğlu İsa’yı tanımalarını buyurur. Yedinci ayetten sonra Mesih konuşur ve Tanrı’nın kendisine verdiği buyruğu iletir: ‘Sen benim Oğlumsun, bugün ben sana baba oldum.’ İncil’in bir çok yerinde tekrarlanan bu ayet özellikle İsa’yı ölümden diriltmekle Tanrı’nın Mesih’in esas kimliğini açıkladığını belirtir (Elç.İşleri 13:32-33, İbraniler 1:5).  Ezelden beri Tanrı Oğlu var ama ölümü yendiğinde özellikle Davut’a verilen vaatleri yerine getirerek Mesih’in ‘Oğul’ unvanını sahiplendi (Romalılar 1:2-4) Çünkü Mesih’in sonsuz krallığına başlaması için öncellikle ölümü yenmesi gerekiyordu. Ölümden dirildikten sonra İsa Mesih göğe yükselip Tanrı’nın sağına oturdu. Yakında bir gün ulusları miras almak üzere demir bir çomakla dönüp yeryüzündeki krallığına başlayacaktır. O zaman peygamberlerin çoktan vaat ettikleri barış egemenliği Yeruşalim’den tüm dünya yayılacaktır (Yeşaya 2, 11, 24-27, 34, 35 ve 60) Böylece Rab dünya yönetimlerine seslenerek bir an evvel Mesih’e dönüp iman etmelerini tavsiye eder. Çünkü şimdiden İsa Mesih’in sevgisine sığınmayan yakında bir gün kutsal öfkesiyle karşı karşıya kalacaktır. Kaldı ki İsa Mesih’i Tanrı’nın Oğlu ve Evrenin Kralı olarak kabul etmemek Tanrı’nın belirlediği düzene başkaldırmak demektir (Yuhanna 5:19-29; 1.Yuhanna 5:9-12).
},
{Ocak 3
RAB KALKANIMDIR
Mezmur 3 ve 4
3:1  Ya RAB, düşmanlarım ne kadar çoğaldı, Hele bana karşı ayaklananlar! 2  Birçoğu benim için: ‹‹Tanrı katında ona kurtuluş yok!›› diyor. sanılıyor. 3  Ama sen, ya RAB, çevremde kalkansın, Onurum, başımı yukarı kaldıran sensin. 4  RAB'be seslenirim, Yanıtlar beni kutsal dağından. 5  Yatar uyurum, Uyanır kalkarım, RAB destektir bana. 6  Korkum yok Çevremi saran binlerce düşmandan. 7  Ya RAB, kalk, ey Tanrım, kurtar beni! Vur bütün düşmanlarımın çenesine, Kır kötülerin dişlerini. 8 Kurtuluş RAB'dedir, Halkının üzerinde olsun bereketin!
4:1  Sana seslenince yanıtla beni, Ey adil Tanrım! Ferahlat beni sıkıntıya düştüğümde, Lütfet bana, kulak ver duama. 2  Ey insanlar, ne zamana dek Onurumu utanca çevireceksiniz? Ne zamana dek boş şeylere gönül verecek, Yalan peşinde koşacaksınız? 3  Bilin ki, RAB sadık kulunu kendine ayırmıştır, Ne zaman seslensem, duyar beni. 4  Öfkelenebilirsiniz, ama günah işlemeyin; İyi düşünün yatağınızda, susun. 5  Doğruluk kurbanları sunun RAB'be, O'na güvenin. 6  ‹‹Kim bize iyilik yapacak?›› diyen çok. Ya RAB, yüzünün ışığıyla bizi aydınlat! 7  Öyle bir sevinç verdin ki bana, Onların bol tahıl ve yeni şaraptan aldığı sevinçten fazla. 8 Esenlik içinde yatar uyurum, Çünkü yalnız sen, ya RAB, Güvenlik içinde tutarsın beni.
AÇIKLAMA: Haksız yere iftira yağmuruna tutulduğunuz oldu mu hiç? Ya da çok sevdiğiniz bir insanın saldırısına hiç uğradınız mı? Böylesi hain bir ihanete nasıl karşılık vermeliyiz? Bu mezmuru yazdığı sırada Davut çok değer verdiği kendi oğlu Avşalom’dan kaçıyordu. Üçüncü oğlu Avşalom çok yakışıklı ve zeki bir delikanlıydı. Davut ona yürekten o kadar bağlıydı ki Avşalom’un onun tahtına göz diktiğini fark etmedi bile. Günün birinde oğlunun darbe yapmak için hazırlık yaptığını duyunca Davut adamlarını toplayarak şaşkınlık içinde başkenti terk edip ormanlara kaçtı. Bu sırada Avşalom’un dışında bir çok kişi Davut’a karşı söylenip ayaklanmaya katıldılar (bkz. 2.Samuel 15). Ne yapsın Kral Davut? Kalemine sarılıp Tanrı’ya olan yakarışını yazdı.
Birçok kişi Davut için ‘Artık kurtuluşu yoktur’ diyordu. Ama o Tanrısına güvenerek, ‘Sen ya Rab çevremde kalkansın, onurum, başımı yukarı kaldıran sensin’ demeyi seçti. Bazen dıştan düşman olsun içten kaygılar ve korkular olsun çevremizi öyle sıkı sarabiliyor ki nefes alamıyoruz sanki. Şeytan, Tanrı’nın başımıza gelen sıkıntılardan ya da adaletsizliklerden habersiz ve kayıtsız kaldığını düşünmemizi ister, ama öyle değil. Tanrı hepsini görüyor ve uygun zamanda müdahale edecektir. Yeter ki O’nun varlığından, lütfundan ve adaletinden şüphe duymayalım. İşte Davut yaşadığı tüm bu sıkıntılara rağmen Tanrı’ya olan imanını hiç bırakmadı. Kendini kurtaramazsa da ‘Kurtuluş Rab’dedir’ diye ilan eder. Sonra onurunu kıran insanlara yanıt vermeye başlar: ‘Ne zamana dek yalan peşinde koşacaksınız’ der. ‘Bilin ki, Rab sadık kulunu kendine ayırmıştır, O beni duyar’ diye ekler. Davut Tanrı’nın olup biten her şeyden haberdar olduğunu belirterek davasını O’na iletir. Böylece korkuya teslim olmak yerine kendini Rab’bin ellerine bırakır (1.Petrus 5:6-7). Böylesi büyük bir stres altında insan nasıl bu kadar huzurlu olabilir? Sorunlarımızı kendi gücümüzle kaldırmaya çalıştığımızda belimiz kırılır ancak Rab’bin kudretine dayandığımızda tüy kadar hafif gelir. Sıkıntılarımız tek başına devasa gelebilir ama Tanrı’nın yanında cüce gibi kalır. Bu şekilde karşımızdaki sorun her neyse onu Rab’be teslim ettiğimizde içimize müthiş bir esenlik dolar (Filipililer 4:6-7).
Ardından Davut imanlının vermesi gereken karşılığı anlatır. Bir yandan bu tür adaletsizliklerin karşısında kayıtsız kalmamak ya da öfkelenmemek bazen elde değil. Davut, ‘öfkelenebilirsiniz’ der, ‘yeter ki günah işlemeyin.’ İsa Mesih de belirli bazı haksızlıkların karşısında kutsal öfkesini gösterdi (Matta 21:12-13). Ancak doğruluk uğruna hiddetlensek de asla sağduyumuzu elden bırakmamalıyız. En önemlisi Tanrı’ya güvenmekten ve tapınmaktan asla vazgeçmemeliyiz. Davut ‘doğruluk kurbanları sunun Rab’e’ der. Tanrı’yı hoşnut eden kurban kutsal bir hayattır. Kutsallığımız da en çok sıkıntılı günlerde test edilir. Yine de bazısı, ‘bize kim iyilik yapacak’ diye kaygılanabilir. Ama Tanrı’sına sığınan kişi asla kaygı çekmez. Çünkü Rab’bin yüzünün nuru yoluna ışıktır. O’ndan gelen sevinç yüreğini her daim pekiştirir ve cesaretlendirir. Böylece Davut kuşatma altındayken bile, ‘Esenlik içinde yatar uyurum’ diyebiliyor. Bize karşı yöneltilen kötülüğe karşı yapabileceğimiz en iyi şey de bu.
}
{Ocak 4
İNSANIN AYRICALIĞI
Mezmur 8
1  Ey Egemenimiz RAB, Ne yüce adın var yeryüzünün tümünde! Gökyüzünü görkeminle kapladın. 2  Çocukların, hatta emziktekilerin sesiyle Set çektin hasımlarına, Düşmanı, öç alanı yok etmek için. 3  Seyrederken ellerinin eseri olan gökleri, Oraya koyduğun ayı ve yıldızları, 4  Soruyorum kendi kendime: ‹‹İnsan ne ki, onu anasın, Ya da insanoğlu ne ki, ona ilgi gösteresin?›› 5  Nerdeyse bir tanrı yaptın onu, Başına yücelik ve onur tacını koydun. (tanrılardan) pek aşağı yaratmadın›› 6  Ellerinin yapıtları üzerine onu egemen kıldın, Her şeyi ayaklarının altına serdin; 7  Davarları, sığırları, Yabanıl hayvanları, 8  Gökteki kuşları, denizdeki balıkları, Denizde kıpırdaşan bütün canlıları. 9  Ey Egemenimiz RAB, Ne yüce adın var yeryüzünün tümünde!
AÇIKLAMA: Bir çok mezmur Tanrı’ya farklı bir açıdan bakarak O’nun eşsiz karakterinin farklı bir yönünü görmemizi sağlar. Bu ilahide Davut gecenin birinde gözlerini gökyüzüne kaldırır ve Tanrı’nın mükemmel eserlerini övmeye başlar. Mezmurun başında ve sonunda aynı nakarat geçer: ‘Ey Egemen Rab, ne yüce adın var yeryüzünün tümünde.’ Öncellikle göklerden başlayarak Tanrı’nın yarattığı evrenin harikalarını dile getirir. Uzayın uçsuz bucaksız boyutu ve büyüleyici cisimleri son derece şaşırtıcıdır. Yine de, evrenimizin gerçekten ne kadar devasa olduğunu çoğumuz anlamış değiliz. Bilim adamları şöyle bir açıklama yaparlar: ‘Işık hızıyla dünya çevresinde bir saniyede yedi kez döner, iki saniyede Ay’a, dört dakikada Mars’a ve beş saate Plüton’a ulaşabiliriz. Aynı hızla en yakın yıldıza 4,3 yılda ulaşabiliriz! Bu da saniyede 300,000 kilometre hız yapmak demek ve daha kendi galaksimizi yeni keşfetmeye başlamışızdır (Emmaus Yolunda, sy. 22).’ İşte evrenimizin bu inanılmaz boyutları Yaradan’ın esas büyüklüğünü bir nebze de olsa yansıtmaya başlar. O yüzden Davut gökyüzüne baktığında doğrudan Tanrı’nın görkemini akla getirir. Ne yazık günümüzde Tanrı’nın gerçeğine karşı gelen insanlar O’nun harika eserlerini göz ardı ediyor. Oysa ki Rab’bin eşsiz nitelikleri her daim gözümüzün önünde sergilenmektedir. Böylece varlığını inkâr edenlerin hiç bir özürleri yoktur (Romalılar 1:18-20).
Ardından Davut Tanrı’nın varlığına ve yaratılış gücüne ışık tutan ikinci bir tanık gösterir, o da insanın kendisi. Özellikle evrenin akıl almaz büyüklüğü ve görkemi karşısında Davut bir anda ‘İnsan ne ki ona ilgi gösteriyorsun?’ diye sorar kendi kendine. Evreni bir bütün olarak alırsak, bizim üzerinde yaşadığımız küre bir toz zerresinden de küçüktür. Ama Kutsal Kitap’ın Yaratılış bölümünü açtığımızda Tanrı’nın tüm evreni yarattıktan sonra özellikle dünyamıza odaklanıp onu yaşanır bir hale çevirmek için uğraştığını okuyoruz. Önce ışığı karanlıktan ve denizi karadan ayırır, sonra bitki örtüsü olsun, kuşlar ve balıklar olsun, hepsini yerli yerinde yaratır. Hepsini mükemmel bir şekilde yarattıktan tüm bunları esas ne için yaptığını öğreniyoruz. Altıncı gün Adem ve Havva’yı yaratır ve tüm dünyayı onların ellerine teslim eder. Demek ki tüm bunları, gökteki yıldızlar olsun, denizdeki balık sürüleri olsun, uçuşan kelebekler dahi, hepsini insanlara bağışlamak istediği evi süslemek için yarattı. Böylelikle Rab ilk atalarımızı tüm kainat üzerinde yetkili kılmış olarak yeryüzünde onlara özel hazırladığı Aden Bahçesine yerleştirdi (Yaratılış 1-2). İşte Davut ‘Bu sevgiyi hakketmek için ne yaptık ki?’ diye sorar.
Beşinci ayette dikkatimizi çeken bir cümle var, ‘Neredeyse bir tanrı yaptın onu’. Ne demek istiyor, gerçekten insan Tanrı olabilir? Hayır. Ancak bu ifadeyle Davut Tanrı’nın insana verdiği olağanüstü değeri dile getirmeye çalışıyor. Aynı zamanda ilk insanlara yüklenen görevin üstünlüğünü de vurguluyor çünkü Tanrı evrenin reisi olduğu gibi insan da dünyanın reisi kılındı. Bunu tam olarak anlamak için Yaratılış 1:26’da geçen bir ifadeye bakmamız lazım. Orada Tanrı insanı yaratırken ‘Onu kendi suretimizde, kendimize benzer yaratalım’ der.  Bununla neyi kastediyor? Elbette ki fiziksel bir benzerlik söz konusu değil çünkü Tanrı ruhtur. Böylece ruhsal bir gerçekten bahsettiği anlaşılıyor. Aslında insanın diğer yaratıklardan ayıran en büyük özelliği bu ilahi benzerliktir. İnsan Tanrı gibi düşünür, konuşur, tasarlar, yaratır, hisseder, seçer, iletişim kurar ve en önemlisi sonsuz bir ruha sahiptir. Anlaşılan şu ki Tanrı insanı kendisiyle doğrudan ilişki kurmak için yarattı. Ne yazık ki bu kadar büyük özenle yaratılan insan Şeytan'’la işbirliği yaparak Tanrı’nın sevgisine ihanet etti. İşte dünyada yaşanan bu kadar kaos ve kargaşa bundandır. Ama Tanrı insandan vazgeçmedi ve günün birinde kendi Oğlu'nu insan olarak göndererek dünyanın hakimiyetini geri kazanmayı başardı (İbraniler 2:6-18). Böylece İsa Mesih’e inanan herkes Tanrı’yla barışıp yeniden egemenliğine dahil oluyor. İşte bu kadar özverili sevgi gösteren Tanrı gerçekten övgüye layıktır.
},
{Ocak 5
YÜCE YARADAN
Yaratılış 1:1-13
1*Başlangıçta Tanrı göğü ve yeri yarattı. 2Yer boştu, yeryüzü şekilleri yoktu; engin karanlıklarla kaplıydı. Tanrı'nın Ruhu suların üzerinde hareket ediyordu.
3*Tanrı, “Işık olsun” diye buyurdu ve ışık oldu. 4Tanrı ışığın iyi olduğunu gördü ve onu karanlıktan ayırdı. 5Işığa “Gündüz”, karanlığa “Gece” adını verdi. Akşam oldu, sabah oldu ve ilk gün oluştu.
6*Tanrı, “Suların ortasında bir kubbe olsun, suları birbirinden ayırsın” diye buyurdu. 7Ve öyle oldu. Tanrı gökkubbeyi yarattı. Kubbenin altındaki suları üstündeki sulardan ayırdı. 8Kubbeye “Gök” adını verdi. Akşam oldu, sabah oldu ve ikinci gün oluştu.
9Tanrı, “Göğün altındaki sular bir yere toplansın, kuru toprak görünsün” diye buyurdu ve öyle oldu. 10Kuru alana “Kara”, toplanan sulara “Deniz” adını verdi. Tanrı bunun iyi olduğunu gördü.
11Tanrı, “Yeryüzü bitkiler, tohum veren otlar, türüne göre tohumu meyvesinde bulunan meyve ağaçları üretsin” diye buyurdu ve öyle oldu. 12Yeryüzü bitkiler, türüne göre tohum veren otlar, tohumu meyvesinde bulunan meyve ağaçları yetiştirdi. Tanrı bunun iyi olduğunu gördü. 13Akşam oldu, sabah oldu ve üçüncü gün oluştu.

AÇIKLAMA: Kutsal Kitap dünyanın yaratılışını anlatarak açılır. İlk cümle bir özettir ve bizi doğrudan yüce Yaradan Tanrı’yla tanıştırır. Bu kısa tanıtımla Musa hem Tanrı’yı ön plana çıkartır hem de dünyanın var oluşuyla ilgili pek çok yanlış yaklaşımı reddeder. Ateizme karşı - Tanrı vardır. Politeizme karşı – tek Tanrı vardır. Panteizme karşı – Tanrı yaratılıştan ayrıdır. Natüralizme karşı – evren kendiliğinden oluşmadı, Tanrı her şeyi yoktan var etti. Aynı zamanda bu ilk ayetlerde Tanrı’nın çoğul içyapısına ilişkin ilk ipucu alıyoruz çünkü Tanrı, Sözü ve Ruhu birlik içinde hareket eder. (bkz. Yuhanna 1:1-3) İşte bu yüce varlık derhal bizim dünyamızı büyük bir itinayla düzenlemeye yönelir. Başta bizim küremiz diğer gezegenler gibi boş, karanlık ve biçimsizdi ama Tanrı’nın Ruhu engin sularla kaplı dünyamızın etrafını sarar ve yaratma işine başlar. İlk önce Tanrı ‘Işık olsun’ diyerek dünyayı aydınlatır. Böylece gece gündüz dediğimiz gün düzeni devreye girer ve Rab ilk günü tamamlar.
	Şimdilik dünya engin sularla kaplıdır o yüzden ikinci günde Tanrı dünyayı saran koruyucu bir ‘çardak’ yapar. Bunu var olan suları birbirinden ayırarak ve bir kısmını kürenin etrafına yayarak gerçekleştirir. Böylece dünyayı çevreleyen bir kubbe oluştu. Bunun sayesinde dışardan gelen güneş ışınları eşit bir şekilde dünyanın her tarafına saçılır ve küresel bir sera ortamı yaratılmıştı. Aynı zamanda, bugün olduğu gibi, eskiden yağmur yağmazdı; yerden yükselen buhar toprağı sulardı (Yaratılış 2:6). Peki bu ‘çardak’ ne oldu? Daha sonra bu sulu çardağın çökmesi ile yerden suların fışkırması küresel bir tufana sebep olduğunu okuyoruz (Yaratılış 7:11). Anlaşılan şu ki tufandan önceki dünyamız çok daha yeşil ve verimliydi. Böylece ikinci gün sona erdi.
	Ertesi gün Rab yeryüzünde kalan suları belirli yerlere toplayarak karanın ortaya çıkmasını sağlar. Burada, Petrus’un yazdığı gibi: ‘yerin sudan ve su aracılığıyla’ şekillendiğini görüyoruz (2.Petrus 2:5). Böylece denizin ve karanın yerleri ayrı ayrı belirlenmiş olur. Sonra Rab yeryüzünde bitkiler, otlar ve ağaçlar yaratır. Burada Tanrı inanılmaz yaratıcılığını sergilemeye başlar. Dünyadaki binlerce farklı ağaç, çiçek, tohum ve meyveyi mükemmel bir şekilde yaratır. Yavaş yavaş dünyamız süsleniyor ve üçüncü günün sonuna geliyoruz. Şimdiye kadar Tanrı biçimsiz olan yeryüzüne harika bir şekil ve düzen veriyor. Bundan sonra içini doldurmaya başlayacaktır.
},
{Ocak 6
DÜNYA CANLANIYOR
Yaratılış 1:14-25
14-15Tanrı şöyle buyurdu: “Gökkubbede gündüzü geceden ayıracak, yeryüzünü aydınlatacak ışıklar olsun. Belirtileri, mevsimleri, günleri, yılları göstersin.” Ve öyle oldu. 16Tanrı büyüğü gündüze, küçüğü geceye egemen olacak iki büyük ışığı ve yıldızları yarattı. 17-18Yeryüzünü aydınlatmak, gündüze ve geceye egemen olmak, ışığı karanlıktan ayırmak için onları gökkubbeye yerleştirdi. Tanrı bunun iyi olduğunu gördü. 19Akşam oldu, sabah oldu ve dördüncü gün oluştu.
20Tanrı, “Sular canlı yaratıklarla dolup taşsın, yeryüzünün üzerinde, gökte kuşlar uçuşsun” diye buyurdu. 21Tanrı büyük deniz canavarlarını, sularda kaynaşan canlıları ve uçan çeşitli varlıkları yarattı. Bunun iyi olduğunu gördü. 22Tanrı, “Verimli olun, çoğalın, denizleri doldurun, yeryüzünde kuşlar çoğalsın” diyerek onları kutsadı. 23Akşam oldu, sabah oldu ve beşinci gün oluştu.
24Tanrı, “Yeryüzü çeşit çeşit canlı yaratık, evcil ve yabanıl hayvan, sürüngen türetsin” diye buyurdu. Ve öyle oldu. 25Tanrı çeşit çeşit yabanıl hayvan, evcil hayvan, sürüngen yarattı. Bunun iyi olduğunu gördü.

AÇIKLAMA: İlk üç günde Tanrı dünyanın altyapısını hazırladı, şimdiyse her türlü canlı yaratarak hem gökyüzünü hem de yeryüzünü doldurdu. Göreceğiz ki dördüncü gün birinci günü, beşinci gün ikinci günü ve altıncı gün üçüncü günü tamamlar. Birinci günde Rab ‘Işık olsun’ diye buyurdu, ama dördüncü gün bunu güneş, ay ve yıldızlarla nasıl sürdürdüğünü görüyoruz. Yine burada önemli bir soru var: Güneş, ay ve yıldızlar dördüncü günde yaratıldıysa o zaman birinci gündeki ışık neydi? Işık denince bizler genellikle güneşi akla getiririz ancak unutuyoruz ki ışık ezelden var olan Tanrı’nın bir niteliğidir. Kutsal Kitap Tanrı için ‘Işıklar Babası’ ismini kullanır (Yakup 1:17). O’nun ‘yaklaşılmaz ışıkta’ yaşadığını okuyoruz (1.Timoteos 6:16). Hatta Yuhanna doğrudan ‘Tanrı ışıktır’ der (1.Yuhanna 1:5). İlginçtir ki yeni gökle yeryüzünün güneş ve ay ışığına gereksinim olmadan Tanrı’nın görkemiyle aydınlatılacağını okuyoruz (Vahiy 21:23). Aslında dikkat edersek birinci günde Tanrı’nın ‘ışığı yarattığını’ değil O’nun ‘ışık olsun’ dediğini okuyoruz. Anlaşılan en başta dünyayı aydınlatan Tanrı’nın kendi görkemiydi ama sonra bu görevi güneşe ve aya devretti.
	Beşinci güne gelince Tanrı ikinci günde yarattığı denizleri ve gökyüzünü çeşit çeşit canlılarla dolduruyor. Onlara şu buyruğu veriyor: ‘Verimli olun, çoğalın’. Altıncı günün başında da üçüncü günde yaratılan karayı her türlü hayvanlarla doldurur. Sonra tüm bunların iyi olduğunu söyler. Burada okuduğumuz olay son yüzyılda yaygınlaşan evrim teorisine taban tabana zıt gider. Bazıları evrim teorisini Kutsal Kitap’ın yaratılış gerçeğiyle harmanlamaya çalışır ama bu mümkün değildir. Evrim teorisine göre tüm canlılar basit sulu canlılar olarak başlamış ve evrimleşerek (çok uzun bir zaman ve inanılmaz bir şans sonucunda) bugün gördüğümüz farklı kuşlara, her türlü hayvanlara ve insanlara dönüşmüştür. Ancak bu ayetlerde Tanrı’nın tüm hayvanları tam bir şekilde yarattığını okuyoruz. Hatta deniz yaratıklarını kuşlarla aynı gün içinde yoktan var ettiğini görüyoruz. Burada evrime kesinlikle yer yoktur çünkü Tanrı yarattıklarını mükemmel yapar o yüzden sonunda hepsine ‘pekiyi’ demişti. Ayrıca burada tek bir çeşit balık ya da hayvan görmüyoruz, baştan beri Rab onları küçük büyük, evcil yabanıl, çeşit çeşit yarattı ve onlara ‘çoğalın’ buyruğunu verdi. Sonuç olarak; Tanrı’nın gerçekten her şeye gücü yeten Rab olduğuna inanıyorsak o halde O’nun dünyadaki her şeyi bir kerede mükemmel bir şekilde yarattığına inanmakta güçlük çekmemeliyiz.
},
{Ocak 7
TANRI’NIN SURETİ OLAN İNSAN
Yaratılış 1:26-2:3
26*Tanrı, “Kendi suretimizde, kendimize benzer insan yaratalım” dedi, “Denizdeki balıklara, gökteki kuşlara, evcil hayvanlara, sürüngenlere, yeryüzünün tümüne egemen olsun.”
27**Tanrı insanı kendi suretinde yarattı, onu Tanrı'nın suretinde yarattı. Onları erkek ve dişi olarak yarattı. 28Onları kutsayarak, “Verimli olun, çoğalın” dedi, “Yeryüzünü doldurun ve denetiminize alın; denizdeki balıklara, gökteki kuşlara, yeryüzünde yaşayan bütün canlılara egemen olun. 29İşte yeryüzünde tohum veren her otu, tohumu meyvesinde bulunan her meyve ağacını size veriyorum. Bunlar size yiyecek olacak. 30Yabanıl hayvanlara, gökteki kuşlara, sürüngenlere –soluk alıp veren bütün hayvanlara– yiyecek olarak yeşil otları veriyorum.” Ve öyle oldu. 31Tanrı yarattıklarına baktı ve her şeyin çok iyi olduğunu gördü. Akşam oldu, sabah oldu ve altıncı gün oluştu.
2:1Gök ve yer bütün öğeleriyle tamamlandı. 2**Yedinci güne gelindiğinde Tanrı yapmakta olduğu işi bitirdi. Yaptığı işten o gün dinlendi. 3Yedinci günü kutsadı. Onu kutsal bir gün olarak belirledi. Çünkü Tanrı o gün yaptığı, yarattığı bütün işi bitirip dinlendi.

AÇIKLAMA: Şimdi yaratılışın doruk noktasına geliyoruz. En sonunda Tanrı insanları, erkek ve dişi olarak, yeryüzünün egemeni olmak üzere yaratır. Anlaşılan şu ki şimdiye kadar yaratılan her şey insan içindi. Bilim de bunu destekliyor. ‘Antropik ilke’ denen bilimsel prensip yeryüzündeki bütün şartların insanın refah içinde dünyada yaşaması için özenle ayarlandığını belirtir. Tanrı insanı yarattığında esas hedefine ulaşıyor. Ayrıca insana çok farklı bir kimlik ve mevki verdiğini görebiliyoruz. Yalnızca insan ‘Tanrı suretinde’ yaratılıyor. Peki, bu suret ne demek? Fiziksel değil ruhsal bir benzerlik olduğu aşikârdır çünkü hem erkek hem de dişi Tanrı’nın suretine sahiptir. Aslında bu suret insanı diğer hayvanlardan ayıran en önemli özelliğidir. Bunun içinde özgürce düşünme, irtibat kurma ve yaratma özellikleri mevcuttur. Ayetin devamına baktığımızda da özellikle egemen olma ayrıcalığı buna dahil olduğunu görüyoruz. Tanrı, ilk atalarımızı yeryüzü yönetmek üzere kendi yerine kral ve kraliçe olarak atadı.  Onlara verilen ilk buyruk da iki yönlü: Çoğalarak dünyayı doldurmak ve yeryüzündeki her şeye sahip çıkmak.
	Yine ‘suret’ kelimesine dönelim çünkü bu birçok insanın kafasına takılır. İnsan ne anlamdan Tanrı’ya benziyor? Aslında Kutsal Kitap aynı kelimeyi başka yerde kullanarak bize yanıt veriyor. Bakın Yaratılış 5:3’te Adem’in üçüncü oğluyla ilgili şunu okuyoruz: ‘Adem 130 yaşındayken kendi suretinde, kendisine benzer bir oğlu oldu.’ Burada bildiğimiz baba oğul ilişkisi için neredeyse aynı kelimeleri kullanır. Anlaşılan şu ki Tanrı ilk atalarımızı manevi çocukları olarak yarattı. Bu gerçekten çok ulvi bir konumdur. Daha sonra Peygamber Davut şöyle der: ‘Nerdeyse bir tanrı yaptın onu (Mezmur 8:5).’ Ne var ki insanlar Şeytan’a uyup günah işleyerek bu kutsal ayrıcalıklarından kısmen de olsa feragat ettiler. Ama en başta Tanrı’nın amacı yeryüzünü kutsal çocuklarıyla doldurup mükemmel bir egemenlik kurmaktı.
	Altıncı günün sonunda Rab insanları kutsar ve yarattığı her şeyin çok iyi olduğunu söyler. Yedinci güne gelince Tanrı’nın yaratılışı tamamlanmış bulunuyor o yüzden Rab son günü ‘şabat’ yani dinlenme günü olarak kutsar ve istirahatte çekilir. Bu Tanrı yoruldu anlamına gelmez zaten Kutsal Kitap der ki: ‘Bilmiyor musun, duymadın mı? Ebedi Tanrı, RAB, bütün dünyayı yaratan, ne yorulur ne de zayıflar (Yeşaya 40:28).’ Burada Rab insanlar için haftalık düzeni kuruyor ve son günü bir dinlenme ve tapınma günü olarak ayırıyor. Bazıları yaratılış öyküsünde geçen ‘gün’ kelimesi 24 saatlik gün değil uzun bir devir olabileceğini savunur. Aslında dünyayı yaratmak için Tanrı’nın uzun bir zamana ihtiyacı yoktu, hepsini bir günde, hatta bir saniyede bitirebilirdi. Ama bu ayetlerde gördüğümüz gibi Rab insanın düzenli işleyişi için bir haftalık düzeni kuruyor. Bundan burada geçen ‘gün’ kelimesinin bildiğimiz 24 saatlik gün olduğunu anlıyoruz. Böylece Rab insanı yaratarak dünyayı mükemmel bir şekilde tamamlıyor.
},
{Ocak 8
ADEN BAHÇESİ
Yaratılış 2:4-17
4Göğün ve yerin yaratılış öyküsü: RAB Tanrı göğü ve yeri yarattığında, 5yeryüzünde yabanıl bir fidan, bir ot bile bitmemişti. Çünkü RAB Tanrı henüz yeryüzüne yağmur göndermemişti. Toprağı işleyecek insan da yoktu. 6Yerden yükselen buhar bütün toprakları suluyordu. 7*RAB Tanrı Adem'i topraktan yarattı ve burnuna yaşam soluğunu üfledi. Böylece Adem yaşayan varlık oldu.
8RAB Tanrı doğuda, Aden'de bir bahçe dikti. Yarattığı Adem'i oraya koydu. 9*Bahçede iyi meyve veren türlü türlü güzel ağaç yetiştirdi. Bahçenin ortasında yaşam ağacıyla iyiyle kötüyü bilme ağacı vardı.
10Aden'den bir ırmak doğuyor, bahçeyi sulayıp orada dört kola ayrılıyordu. 11İlk ırmağın adı Pişon'dur. Altın kaynakları olan Havila sınırları boyunca akar. 12Orada iyi altın, reçine ve oniks bulunur. 13İkinci ırmağın adı Gihon'dur, Kûş sınırları boyunca akar. 14Üçüncü ırmağın adı Dicle'dir, Asur'un doğusundan akar. Dördüncü ırmak ise Fırat'tır.
15RAB Tanrı Aden bahçesine bakması, onu işlemesi için Adem'i oraya koydu. 16Ona, “Bahçede istediğin ağacın meyvesini yiyebilirsin” diye buyurdu, 17“Ama iyiyle kötüyü bilme ağacından yeme. Çünkü ondan yediğin gün kesinlikle ölürsün.”

AÇIKLAMA: Dünya’nın yaratılışını tamamladıktan sonra Tanrı tümden insanlara odaklanır. Bu ikinci bölüm birinci bölümde geçen altıncı günün açılımıdır. Altıncı günün başında Adem’i nasıl yarattığını açıklar. Bedenini topraktan yarattı. İbranice’deki toprak kelimesi (adamah) ile adam kelimesi aynı köktendir. Yani Adem’le egemen olacağı dünya arasında kutsal bir bağ söz konusu. Sonra Tanrı burnuna yaşam soluğunu (İbranice: nefeş) üfleyerek insana kendi kutsal Ruhuyla canlandırır. Diğer hayvanlarda bu ruh yoktur. Bu da Tanrı ile insan arasındaki özel bağı vurgular. İnsan temelde sadece beden değil, Tanrı’yla ilişkili kutsal bir canlıdır.
	Ardından Rab, Adem’in yaşaması için yeryüzünde Aden denilen yerde özel bir bahçe hazırlar. Tabii bu küçücük bir arka bahçe değil – içinde her türlü meyve ağacı ve dört nehir bulunan koskoca bir alandır. Bu alanda dört kola ayrılan büyük bir nehir doğuyordu. Bu dikkatimizi çekmeli çünkü dört koldan iki tanesi çok iyi tanıdığımız  Türkiye’nin doğusunda doğan Fırat ve Dicle nehirleridir. Muhtemelen tufandan sonra diğer iki koldan iz kalmamıştı ama bu orijinal Aden Bahçesi bizim Türkiye topraklarında olduğunu işaretler. Sonra Rab, adamı bahçeye bakması, onu işlemesi için oraya koyar. Anlaşılan Adem yan yatıp keyfine bakmıyordu, tersine büyük zevkle Tanrı’nın bahçesinde çalışıyordu. Çalışmak insanın fıtratına özgü kutsal bir görevdir.
Adem bahçenin tüm meyvelerinden beslenebiliyordu yalnız iyiyle kötüyü bilme ağacından yemesi yasaklandı. Tanrı, Adem’e: ‘ondan yediğin gün kesinlikle ölürsün’ dedi. Peki her şey bu kadar mükemmel iken böyle bir yasağa ne gerek vardı? Aslında bu insana verilen hür iradenin altını çizer. İnsanı yaratırken Tanrı onunla sevgiye dayalı kutsal bir baba oğul ilişkisi arz ediyordu. Rab insana ‘beni seveceksin, bana tapacaksın’ gibi emirler de verebilirdi. Böyle olsaydı insan robottan farksız olurdu. Ancak hakiki bir sevginin oluşması için birden fazla seçeneğin olması şarttır. Daha çocukken evlendirilen insanlar büyüyünce şunu sorabilirler: Acaba eşim gerçekten beni ister miydi? Tanrı insanın sevgisini arzuluyordu ama insanın da bunu istemesi gerekti. Dikkat ederseniz bahçede önemli bir ağaç daha vardı, o da yaşam ağacı. Tanrı insanı bilinçli ve sorumlu yarattı ve önüne iki seçenek koydu: ‘yaşam ve ölüm’. İnsan, tüm bunları cömertçe veren Baba Tanrı’nın sözünü dinleyebilir ya da kendi benliğine uyabilir.
},
{Ocak 9
İLK NİKÂH
Yaratılış 2:18-25
18Sonra, “Adem'in yalnız kalması iyi değil” dedi, “Ona uygun bir yardımcı yaratacağım.” 19RAB Tanrı yerdeki hayvanların, gökteki kuşların tümünü topraktan yaratmıştı. Onlara ne ad vereceğini görmek için hepsini Adem'e getirdi. Adem her birine ne ad verdiyse, o canlı o adla anıldı. 20Adem bütün evcil ve yabanıl hayvanlara, gökte uçan kuşlara ad koydu. Ama kendisi için uygun bir yardımcı bulunmadı.
21RAB Tanrı Adem'e derin bir uyku verdi. Adem uyurken, RAB Tanrı onun kaburga kemiklerinden birini alıp yerini etle kapadı. 22Adem'den aldığı kaburga kemiğinden bir kadın yaratarak onu Adem'e getirdi.
23Adem,
İşte, bu benim kemiklerimden alınmış kemik,
Etimden alınmış ettir” dedi,
Ona ‘Kadın’ denilecek,
Çünkü o adamdan alındı.”
24*Bu nedenle adam annesini babasını bırakıp karısına bağlanacak, ikisi tek beden olacak. 25Adem de karısı da çıplaktılar, henüz utanç nedir bilmiyorlardı.

AÇIKLAMA: Adem yeni dünyada kral gibi her şeyin üzerine egemendi ama bir şey eksikti: Henüz kadın yoktu. Rab özellikle kadını hemen yaratmadı ki adam eksikliğini hissetsin. Rab önce tüm hayvanları Adem’e getirdi ve hepsine isim vermesini istedi. Bu görev adamın tüm dünya üzerindeki yetkili konumunu pekiştirdi. Ama bu işin sonunda Adem kendine eş olabilecek bir canlıyı bulamadı. Her hayvanın bir eşi vardı ama hiç biri Adem’e uygun değildi. Şimdi burada tekrarlanan ‘uygun bir yardımcı’ sözüne dikkat etmeliyiz. Yardımcı deyince bazıları sanki kadını aşağılıyor, adamın hizmetçisi gibi yapıyor diye sanıyor. Ama hiç de öyle değildir. Kutsal Kitap’ta yardımcı kelimesi Tanrı için bir kaç defa geçer: ‘RAB benden yana, benim yardımcım...(Mz 118:7) Benzer şekilde Tanrı’nın Ruhu için kullanılır: ‘O sonsuza dek sizinle birlikte olsun diye size başka bir Yardımcı, Gerçeğin Ruhu’nu verecek (Yuhanna 14:16).’ Yani yardımcı olmak hiç de aşağılayıcı bir konum değil. Burada esas önemli olan erkeğe ‘uygun’ olmasıydı. Burada aranan nitelik, erkeğin seviyesinde olması, Tanrı’nın benzerliğini taşıması ve onu her yönüyle tamamlayabilmesi. Kutsal Kitap baştan beri erkekle kadının Tanrı’nın önünde eşdeğer olduğunu vurgular. Ne var ki bugün eşitlik arayan insanlar illaki her konuda eşitlik olsun istiyorlar ama bu mümkün değildir. Sonuçta kadının yapısı ve yeri ayrı erkeğinki de ayrı. En basit olarak erkek doğum yapamaz, bu kutsal görev kadına bağışlandı. Erkek ise evin sorumluğunu üstlenip ailesinin ihtiyaçlarını karşılamakla yükümlü. Yani her ikisinin evlilik çerçevesindeki rolü farklıdır ama öz değer konusunda tamamen eşittirler.
	İlginçtir ki Tanrı erkeği topraktan yarattıysa da kadını erkeğin bir kaburgasından yaratır. Burada önemli bir mesaj var: Kadının erkeğin bir parçası olması onunla bir olduğunu vurgular. Hatta Tanrı’nın kaburgayı seçmesi de çok ilginçtir. Ayağından bir kemik olsaydı ezilebilir diye düşünebilirdi. Kafatasından bir parça olsaydı başının etini yiyebilir diye sanabilirdi ama kalbine en yakın kemiği olan kaburgandan olması erkeğin can dostu olması gerektiğini belirtti. Küçük ameliyattan sonra Rab Adem’i ayıltıp eşiyle tanıştırdı. Adem’in ilk söylediği sözler de eşini öven sözlerdir: ‘İşte bu...’ der. Böylece Rab onları birleştirerek ilk nikahı kıymış oluyor. Ayrıca burada evliliğin temelini oluşturacak üç temel gerçek aktarır: 1. Yeni çift büyüklerinden ayrılmalı 2. Yeni çift birbirine bağlanmalı ve 3. Yeni çift tek bir beden olmalı. Evliliğin bu temel ilkelerine uymayan çiftler çok acı çekerler. Unutmamalıyız ki dünyada henüz günah olmadan önce Tanrı ilk kurum olmak üzere evliliği yarattı. Orijinal evlilikte bir erkek ve bir kadın vardı – Tanrı’nın arzusu buydu. Evli insanların mutlu olmaları için Tanrı’nın gösterdiği temel ilkelere uymaları da şarttır. Son olarak Ademle karısının çıplak olduğunu okuyoruz. Neden? Çünkü utanç ve günah denen bir şey yoktu. Onlar tamamen masumdular. İşte bu Tanrı’nın arzuladığı evliliği yansıtır. Gizli saklı olmayan her anlamda şeffaf kutsal bir ilişki. Süleyman’ın dediği gibi: ‘İyi bir eş bulan iyilik bulur ve RAB’bin lütfuna erer (Özdeyişler 18:22).’
},
{Ocak 10
GÜNAHA DÜŞÜŞ
Yaratılış 3:1-7
1*RAB Tanrı'nın yarattığı yabanıl hayvanların en kurnazı yılandı. Yılan kadına, “Tanrı gerçekten, ‘Bahçedeki ağaçların hiçbirinin meyvesini yemeyin’ dedi mi?” diye sordu.
2Kadın, “Bahçedeki ağaçların meyvelerinden yiyebiliriz” diye yanıtladı, 3“Ama Tanrı, ‘Bahçenin ortasındaki ağacın meyvesini yemeyin, ona dokunmayın; yoksa ölürsünüz’ dedi.”
4Yılan, “Kesinlikle ölmezsiniz” dedi, 5“Çünkü Tanrı biliyor ki, o ağacın meyvesini yediğinizde gözleriniz açılacak, iyiyle kötüyü bilerek Tanrı gibi olacaksınız.”
6*Kadın ağacın güzel, meyvesinin yemek için uygun ve bilgelik kazanmak için çekici olduğunu gördü. Meyveyi koparıp yedi. Yanındaki kocasına verdi, o da yedi. 7İkisinin de gözleri açıldı. Çıplak olduklarını anladılar. Bu yüzden incir yaprakları dikip kendilerine önlük yaptılar.

AÇIKLAMA: İnsanlar hep sorarlar: “Dünyada neden bu kadar dert ve sıkıntı var? Tanrı neden bizi hüsran dolu bir kadere teslim etti?” Aslında bu bölüm bize net bir cevap veriyor: Esasında Tanrı bunu istemedi – bu kaderi biz seçtik. Tanrı’nın yarattığı dünya tek kelimeyle mükemmeldi. Adem ve Havva doğayla iç içe yaşayarak her anlamda barışçıl bir hayata sahiptiler. En önemlisi Tanrı’yla kutsal bir baba-çocuk ilişkileri vardı. Ancak bu durumu kıskanan Şeytan bu bağı yok etmek için seferber oldu. İblis aslında başta çok yüce ve kusursuz bir melekti – ismi Lusifer’di. Ancak bir gün ‘Göklere çıkacağım... Kendimi Yüceler Yücesi’yle eşit kılacağım’ dedi. (Yeşaya 14:13-14) Böylece gurura kapıldı ve içinde kötülük doğdu o yüzden Tanrı’nın huzurundan kovuldu. (Hezekiel 28:15-17) Ancak kin ve kıskançlık dolan İblis, Tanrı’dan intikam almak için çocuklarına zarar vermek istedi.
	Yılan kılığına girmiş İblis öncellikle Havva’ya yönelerek: “Tanrı gerçekten bahçedeki ağaçların hiçbirinin meyvesini yemeyin dedi mi?” diye bir soru ortaya atar. Amacı Havva’nın, Yaradan’ın niyetini sorgulamasını sağlamak. Havva cevap verdikten sonra Şeytan doğrudan Tanrı’nın dediğini yalanlar: “Kesinlikle ölmezsiniz!” Ayrıca Tanrı’nın onlardan bir şeyler gizleyip kendisi gibi olmalarını engellediğini ima etmeye çalışır. Anlaşılan şu ki İblis kendi işlediği günaha onları da sürüklemek istiyor. ‘Tanrı gibi olacaksın’ sözü kadını iyice cezbetti. Ağacın güzel ve meyvesinin zararsız olduğunu gördü. Bir anda Tanrı’dan daha yüce, bilgeli ve güçlü olmayı arzuladı ve meyveyi koparıp yedi. Ama yalnız değildi – bütün bu diyalog süresince kocası Adem de yanındaydı. Erkek müdahale etmek yerine eşine uyarak meyveyi yedi. Esasen günah olan belirli bir meyve yemek değildi – hatta hangi meyve olduğunu bile yazmıyor. Esas günah olan Tanrı’ya güvenmek yerine Şeytan’a uymak. Bu küçük bir hata değildi – onlar Tanrı’dan daha yüce olmak isteyerek resmen Yaradan’a ihanet ettiler.

Günaha düşer düşmez İblis’in dediği gibi gözleri açıldı. Ama daha bilgeli, güçlü ve özgür değil, çıplak olduklarını fark ederek kendi utançlarına ve günahlarına esir olduklarını gördüler. Masumiyet zarif bir vazo gibi parçalandı. Birbirinden ve kendilerinden utanmaya başladılar. İçgüdüsel olarak ayıplarını kapatmak için incir yapraklarından önlükler yaparak bir şeyler uydurmaya çalıştılar. Ama olan oldu ve insan bir daha aynı olamayacaktı. Bugün dahi insanlar ilk atalarımız gibi günahımızı örtmek için dini, siyasi ve felsefi kılıflar dikeriz. Ama bunların hiçbiri işe yaramaz. O günden beri dünyadaki her şey ters gitmeye başladı. Geçici yamalar bir şey değiştirmez. Esas Yaradan’a dönmeliyiz – onunla ilişkimizi onarmalıyız. İşte Kutsal Kitap bunun için verildi.
},{
Ocak 11
}
GÜNAHIN ÜCRETİ
Yaratılış 3:8-24
8Derken, günün serinliğinde bahçede yürüyen RAB Tanrı'nın sesini duydular. O'ndan kaçıp ağaçların arasına gizlendiler. 9RAB Tanrı Adem'e, “Neredesin?” diye seslendi.
10Adem, “Bahçede sesini duyunca korktum. Çünkü çıplaktım, bu yüzden gizlendim” dedi.
11RAB Tanrı, “Çıplak olduğunu sana kim söyledi?” diye sordu, “Sana meyvesini yeme dediğim ağaçtan mı yedin?”
12Adem, “Yanıma koyduğun kadın ağacın meyvesini bana verdi, ben de yedim” diye yanıtladı.
13*RAB Tanrı kadına, “Nedir bu yaptığın?” diye sordu.
Kadın, “Yılan beni aldattı, o yüzden yedim” diye karşılık verdi.
14Bunun üzerine RAB Tanrı yılana,
“Bu yaptığından ötürü
Bütün evcil ve yabanıl hayvanların
En lanetlisi sen olacaksın” dedi,
“Karnının üzerinde sürünecek,
Yaşamın boyunca toprak yiyeceksin.
 15*Seninle kadını, onun soyuyla senin soyunu
Birbirinize düşman edeceğim.
Onun soyu senin başını ezecek,
Sen onun topuğuna saldıracaksın.”
16RAB Tanrı kadına,
“Çocuk doğururken sana
Çok acı çektireceğim” dedi,
“Ağrı çekerek doğum yapacaksın.
Kocana istek duyacaksın,
Seni o yönetecek.”
17*RAB Tanrı Adem'e,
“Karının sözünü dinlediğin ve sana,
Meyvesini yeme dediğim ağaçtan yediğin için
Toprak senin yüzünden lanetlendi” dedi,
“Yaşam boyu emek vermeden yiyecek bulamayacaksın.
 18Toprak sana diken ve çalı verecek,
Yaban otu yiyeceksin.
 19Toprağa dönünceye dek
Ekmeğini alın teri dökerek kazanacaksın.
Çünkü topraksın, topraktan yaratıldın
Ve yine toprağa döneceksin.”
20Adem karısına Havva adını verdi. Çünkü o bütün insanların annesiydi.
21RAB Tanrı Adem'le karısı için deriden giysiler yaptı, onları giydirdi. 22*Sonra, “Adem iyiyle kötüyü bilmekle bizlerden biri gibi oldu” dedi, “Artık yaşam ağacına uzanıp meyve almasına, yiyip ölümsüz olmasına izin verilmemeli.” 23Böylece RAB Tanrı, yaratılmış olduğu toprağı işlemek üzere Adem'i Aden bahçesinden çıkardı. 24Onu kovdu. Yaşam ağacının yolunu denetlemek için de Aden bahçesinin doğusuna Keruvlar ve her yana dönen alevli bir kılıç yerleştirdi.

AÇIKLAMA: Tanrı insanlara ‘Yasak meyveyi yediğiniz gün öleceksiniz’ dedi. Ama Adem ve Havva hemen ölmediler. Aslında ölümün bir kaç boyutu ve aşaması vardır. Dikkat edersek günah işler işlemez utanç hissettiler. Bu ruhsal ölümün ilk belirtisiydi. Ardından fiziksel ölüm de etkisini göstermeye başlayacak. O sırada Tanrı her zamanki gibi bahçeye gelip onlarla görüşmek istedi. Fakat Adem ve Havva utançlarından dolayı Tanrı’dan korkup gizlenme ihtiyacı hissettiler. Tanrı ne yaptıklarını biliyor ama kendileri itiraf etsinler diye fırsat veriyordu. Ne var ki, Adem günahını kabul etmek yerine karısını suçladı. Hatta ‘Yanıma koyduğun kadın’ diyerek dolaylı yoldan Tanrı’yı suçlamaya kalktı. Kadın da kocasını örnek alıp yılanı suçladı. Anlaşılan hiç biri tövbeye yanaşmayacak.
	Ardından Tanrı hepsini cezalandırmaya başlar. Önce yılanı hayvanların en lanetlisini yapar. Sonra yılanın içine girip onu kullanan İblis’e yönelerek bir gün insan tarafından mağlubiyete uğrayacağını belirtir. Burada ilk müjdenin tohumu ekiliyor. İlerde Şeytanın başını ezecek olan ‘Kadının soyu’ olacağını müjdeler. Bu çok ilginç çünkü soy erkekten gelir. Bu ibare binlerce sene sonra bakireden doğacak olan İsa Mesih’e işaret eder (bkz. Vahiy 12). Ardından kadının cezasının iki yönlü olacağını belirtir: Bir yandan doğum yaparken acı çekecek, öbür yandan kocasıyla olan ilişkisinde de hep sıkıntılar yaşayacak. ‘Kocana istek duyacaksın’ sözü kadının hep kocasının yerine göz dikeceğini belirtir. Adem de İblis’in karşısına çıkıp eşini savunmak yerine kadının sözünü dinlediği için zahmetli bir iş hayatıyla cezalandırılır. Çalışmak esasında kutsaldır çünkü Adem daha günah işlemeden Aden Bahçesi’nde bahçıvanlık yapıyordu. Ancak günaha bulaştıktan sonra bu kutsal görevi hüsran dolu, zahmetli ve verimsiz bir hal aldı. Daha da kötüsü, yeryüzünün egemeni olduğu için Adem’le birlikte toprak da lanetlendi ve bütün yeryüzü hüsrana boğuldu. (bkz. Romalılar 8:18-24) Sonuç olarak günahla birlikte ölüm dünyaya girdi çünkü günahın ücreti ölümdür (Romalılar 5:12, 6:23). İnsan günah işlememiş olsaydı hiç ölmeyeceklerdi ama bundan sonraki bütün nesiller ölümle pençeleşecektir.
	Son olarak Tanrı onları Aden Bahçesi’nden kovuyor. Sebebi de Yaşam Ağacı’na ellerini uzatmasınlar diye. Ama neden? Çünkü yaşam ağacı insana sonsuz yaşam verir ama bu günahlı hallerinde ondan yiyecek olsalar ebediyen günaha esir olurlardı. Böylece Rab onlara bir kurtuluş kapısı açık bıraktı. Ayrıca onları gönderirken çok önemli bir emsal daha gerçekleştirdi. Çıplak vücutlarını örtmek için onlara deriden giysiler yaptı. Bunu yapmak için Tanrı bir hayvan kesmek zorundaydı. Tanrı bir hayvanın postuyla ayıplarını örterek onlara çok önemli bir gerçek öğretti: kurban kanıyla kefaret sağlanır. Evet, ilk kurbanı Rab kesti ve onlara Kendisine nasıl yaklaşacaklarını öğretti. Ölüm insan için bir son değil, Tanrı’nın lütfuyla bir kurtuluş kapısı olacaktır. Ölümün ücretini Rab başka türlü ödeyecektir.
Ocak 12
İLK CİNAYET
Yaratılış 4:1-26
1Adem karısı Havva ile yattı. Havva hamile kaldı ve Kayin'i doğurdu. “RAB'bin yardımıyla bir oğul dünyaya getirdim” dedi. 2Daha sonra Kayin'in kardeşi Habil'i doğurdu. Habil çoban oldu, Kayin ise çiftçi. 3Günler geçti. Bir gün Kayin toprağın ürünlerinden RAB'be sunu getirdi. 4*Habil de sürüsünde ilk doğan hayvanlardan bazılarını, özellikle de yağlarını getirdi. RAB Habil'i ve sunusunu kabul etti. 5Kayin'le sunusunu ise reddetti. Kayin çok öfkelendi, suratını astı.
6RAB Kayin'e, “Niçin öfkelendin?” diye sordu, “Niçin surat astın? 7Doğru olanı yapsan, seni kabul etmez miyim? Ancak doğru olanı yapmazsan, günah kapıda pusuya yatmış, seni bekliyor. Ona egemen olmalısın.”
8*Kayin kardeşi Habil'e, “Haydi, tarlaya gidelim” dedi. Tarlada birlikteyken kardeşine saldırıp onu öldürdü.
9RAB Kayin'e, “Kardeşin Habil nerede?” diye sordu.
Kayin, “Bilmiyorum, kardeşimin bekçisi miyim ben?” diye karşılık verdi.
10*RAB, “Ne yaptın?” dedi, “Kardeşinin kanı topraktan bana sesleniyor. 11Artık döktüğün kardeş kanını içmek için ağzını açan toprağın laneti altındasın. 12İşlediğin toprak bundan böyle sana ürün vermeyecek. Yeryüzünde aylak aylak dolaşacaksın.”
13Kayin, “Cezam kaldıramayacağım kadar ağır” diye karşılık verdi, 14“Bugün beni bu topraklardan kovdun. Artık huzurundan uzak kalacak, yeryüzünde aylak aylak dolaşacağım. Kim bulsa öldürecek beni.”
15Bunun üzerine RAB, “Seni kim öldürürse, ondan yedi kez öç alınacak” dedi. Kimse bulup öldürmesin diye Kayin'in üzerine bir nişan koydu. 16Kayin RAB'bin huzurundan ayrıldı. Aden bahçesinin doğusunda, Nod topraklarına yerleşti.
17Kayin karısıyla yattı. Karısı hamile kaldı ve Hanok'u doğurdu. Kayin o sırada bir kent kurmaktaydı. Kente oğlu Hanok'un adını verdi. 18Hanok'tan İrat oldu. İrat'tan Mehuyael, Mehuyael'den Metuşael, Metuşael'den Lemek oldu. 19Lemek iki kadınla evlendi. Birinin adı Âda, öbürünün ise Silla'ydı. 20Âda Yaval'ı doğurdu. Yaval sürü sahibi göçebelerin atasıydı. 21Kardeşinin adı Yuval'dı. Yuval lir ve ney çalanların atasıydı. 22Silla Tuval-Kayin'i doğurdu. Tuval-Kayin tunç ve demirden çeşitli kesici aletler yapardı. Tuval-Kayin'in kızkardeşi Naama'ydı.
23Lemek karılarına şöyle dedi:
“		Ey Âda ve Silla, beni dinleyin,
Ey Lemek'in karıları, sözlerime kulak verin.
Beni yaraladığı için
Bir adam öldürdüm,
Beni hırpaladığı için
Bir genci öldürdüm.
 24Kayin'in yedi kez öcü alınacaksa,
Lemek'in yetmiş yedi kez öcü alınmalı.”
25Adem karısıyla yine yattı. Havva bir erkek çocuk doğurdu. “Tanrı Kayin'in öldürdüğü Habil'in yerine bana başka bir oğul bağışladı” diyerek çocuğa Şit adını verdi. 26Şit'in de bir oğlu oldu, adını Enoş koydu.
O zaman insanlar RAB'bi adıyla çağırmaya başladı.

AÇIKLAMA: Burada okuduğumuz vahşet çoğumuzu şaşırtmıyor çünkü benzerini her gün haberlerde okuyoruz. Ama şunu unutmamalıyız ki Kayin bunun benzerini ne gazetelerde ne de televizyonda gördü. Peki bu hırs, bu öfke ve nefret nereden geldi? Anlaşılan Adem’in bulaştığı günah virüsü oğluna da geçti. Günah ve ölüm nesilden nesle geçmeye başladı. Peki sorun neydi? Bir önceki bölümde Tanrı, Kendisine yaklaşmak için, insanlara kurban kesmeleri gerektiğini öğretti. Habil Rabbin talimatına uydu ama Kayin asiydi o yüzden kendi bildiğini yaptı. Tanrı sununu reddedince Kayin çok öfkelendi. Rab hemen onu günaha karşı uyardı ve ikinci bir fırsat tanıdı. Kayin’in iki seçeneği vardı: alçakgönüllülük takınıp Tanrı’ya uyabilirdi ya da öfkesine yenilip Şeytan’a uyabilirdi. Ne yazık ki günaha egemen olmak yerine ona boyun eğdi ve bu onu öz kardeşini öldürmeye kadar götürdü. Ama orada bitmedi – Tanrı karşısına çıkınca, yaptıklarını yalanlayarak pişkin bir şekilde Rab’be bile çıkıştı. Burada günahın acı süreci ve sonucu görebiliyoruz. Basit bir itaatsizlik ve kıskançlıkla başlayan günah cinayete kadar sürükleyebilir insanı. (bkz.1.Yuhanna 3:12)

Ardından Rab Kayin’i cezalandırıyor. Onu toprağın laneti altına koyarak ömür boyu ailesinden uzak aylak aylak dolaşmaya mahkum eder. Kayin’in itirazı üzerine Rab yine de onu koruyan bir işaret verir. Sonuç olarak Kayin ‘aylak’ anlamına gelen Nod topraklarına sürülür. Kayin’in soyu orada türemeye başlar. Bu noktada bir çoğumuz Kayin’in karısı nereden geldi diye merak eder. Büyük olasılıkla ya bir kardeşiyle ya da bir kuzeniyle evlenmiştir. Adem ve Havva’nın daha pek çok çocukları olmuştu (Yaratılış 5:4). Yakın akraba evliliği ancak binlerce sene sonra Musa Şeriatı döneminde yasaklandı. Nedeni de yakın akraba evlilikleri zararlı mutasyonların olasılığını yükseltir. Ama buna o zaman için günah demek yanlış olur yalnız zararlı olabileceğinden önerilmemektedir. Kayin’den çıkan nesle baktığımızda isyanların çoğaldığını görebiliyoruz. Daha sonra bir torunu olan Lemek iki kadınla evlenir. Dahası birini öldürdü diye karşılarında övünür. Anlaşılan nesiller geçtikçe insanlık iyiliğe doğru değil isyana kayıp gidiyor. Bu arada önemli bir ayrıntı daha var: İlk müzik aletleri yapan ve tunçla demirden çeşitli kesici aletler yapan insanlarla karşılaşırız. Bu çok önemli bir gelişme. Ne yazık ki çoğumuz evrim teorisi uyarınca eski nesillerin çok ilkel ve barbarca yaşadıklarını sanıyoruz. Ancak burada görüyoruz ki tufandan önceki insanlar kendilerini çok geliştirmiş gayet medeni bir düzen kurmuşlardı.
	Bölümün son ayetlerinde Adem ve Havva’nın Şit isminde üçüncü çocuğuyla karşılaşırız. Onun nesli Kayin’den çok farklı olup Tanrı’yı yürekten arayan bir soydu. Kısacası Adem’in günahından sonra yeryüzünde çok karışık bir portre oluştu. Günah ve ölüm Adem’le yetinmeyip nesline bulaşıyor ve yeryüzünü karıştırıyor. Tüm bunlara rağmen yine de Tanrı’yı arayan insanlar vardı.
Ocak 13
ADEM’İN SOYU
Yaratılış 5:1-32
1*Adem soyunun öyküsü: Tanrı insanı yarattığında onu kendine benzer kıldı. 2*Onları erkek ve dişi olarak yarattı ve kutsadı. Yaratıldıkları gün onlara “İnsan” adını verdi. 3Adem 130 yaşındayken kendi suretinde, kendisine benzer bir oğlu oldu. Ona Şit adını verdi. 4Şit'in doğumundan sonra Adem 800 yıl daha yaşadı. Başka oğulları, kızları oldu. 5Adem toplam 930 yıl yaşadıktan sonra öldü.
6Şit 105 yaşındayken oğlu Enoş doğdu. 7Enoş'un doğumundan sonra Şit 807 yıl daha yaşadı. Başka oğulları, kızları oldu. 8Şit toplam 912 yıl yaşadıktan sonra öldü.
9Enoş 90 yaşındayken oğlu Kenan doğdu. 10Kenan'ın doğumundan sonra Enoş 815 yıl daha yaşadı. Başka oğulları, kızları oldu. 11Enoş toplam 905 yıl yaşadıktan sonra öldü.
12Kenan 70 yaşındayken oğlu Mahalalel doğdu. 13Mahalalel'in doğumundan sonra Kenan 840 yıl daha yaşadı. Başka oğulları, kızları oldu. 14Kenan toplam 910 yıl yaşadıktan sonra öldü.
15Mahalalel 65 yaşındayken oğlu Yeret doğdu. 16Yeret'in doğumundan sonra Mahalalel 830 yıl daha yaşadı. Başka oğulları, kızları oldu. 17Mahalalel toplam 895 yıl yaşadıktan sonra öldü.
18Yeret 162 yaşındayken oğlu Hanok doğdu. 19Hanok'un doğumundan sonra Yeret 800 yıl daha yaşadı. Başka oğulları, kızları oldu. 20Yeret toplam 962 yıl yaşadıktan sonra öldü.
21*Hanok 65 yaşındayken oğlu Metuşelah doğdu. 22Metuşelah'ın doğumundan sonra Hanok 300 yıl Tanrı yolunda yürüdü. Başka oğulları, kızları oldu. 23Hanok toplam 365 yıl yaşadı. 24Tanrı yolunda yürüdü, sonra ortadan kayboldu; çünkü Tanrı onu yanına almıştı.
25Metuşelah 187 yaşındayken oğlu Lemek doğdu. 26Lemek'in doğumundan sonra Metuşelah 782 yıl daha yaşadı. Başka oğulları, kızları oldu. 27Metuşelah toplam 969 yıl yaşadıktan sonra öldü.
28Lemek 182 yaşındayken bir oğlu oldu. 29“RAB'bin lanetlediği bu toprak yüzünden çektiğimiz eziyeti, harcadığımız emeği bu çocuk hafifletip bizi rahatlatacak” diyerek çocuğa Nuhg adını verdi. 30Nuh'un doğumundan sonra Lemek 595 yıl daha yaşadı. Başka oğulları, kızları oldu. 31Lemek toplam 777 yıl yaşadıktan sonra öldü.
32Nuh 500 yıl yaşadıktan sonra Sam, Ham, Yafet adlı oğulları doğdu.

AÇIKLAMA: Bu bölüm Adem’den Nuh’a kadar yaklaşık 1500 yıllık süreci özetler. Yaratılış kitabında ‘soy’ kavramı çok önemli çünkü başta Rab ‘kadının soyu’ ile insanları Şeytan’ın pençelerinden kurtarmaya söz verdi (Yaratılış 3:15). Ne var ki Adem’in ilk oğlu katil olup çıktı. Onun soyu da bir hayli bozuldu. Ancak Tanrı, Adem’e ‘Şit’ isminde bir oğul daha bağışladı ve soy vaadini onunla sürdürdü. Başta insanların çok uzun ömürlü oldukları dikkatimizi çeker. Sonuçta Adem günah işlememiş olsaydı hiç ölmeyecekti. Ama günah dünyaya girince ölüm de etkisini göstermeye başladı. Bir çokların sandığı aksine ilk insanlar bizimle kıyasla fiziksel ve zihinsel açıdan çok daha güçlüydüler. Tufandan önceki insanlar mağara adamları değildi.
	Adem’den sonra altıncı kuşak Hanok çok farklı biridir. İsmi ‘adanmış biri’ demek. Kayin soyundan gelen Lamek’in tam tersi bir insandı. Hanok Tanrı’yla 300 yıl yürüdü. Burada yürümek demek Tanrı’yla yakın bir ilişkisi vardı demek. Hanok Tanrı’yı yakından tanıyan ve O’na iman eden biriydi. İmanlı yaşantısıyla Tanrı’yı öyle hoşnut etti ki Rab onu mucizevi bir şekilde yanına aldı (İbraniler 11:5). Bu çok önemli bir emsaldi çünkü Adem’den sonra herkes ölüyordu ancak Hanok imanından ötürü ölümü tatmadan kurtulabildi. Kutsal Kitap’a göre Hanok ilk ‘peygamberlik’ edendi (Yahuda 14). Nuh tufanından önce insanları uyarıyor ve Mesih’in görkemli gelişini müjdeliyordu. İlginç bir ayrıntı daha var: Hanok’un oğluna verdiği ‘Metuşelah’ ismi, ‘ölümü getirecek’ anlamına gelir. Peki oğlunun ölümü neyi getirecek? Verilen yılları hesapladığımızda Metuşelah’ın tufan koptuğu yıl öldüğü anlaşılıyor. Büyük olasılıkla babası Hanok oğlunun ismini tufanın bir belirtisi olarak bıraktı. Metuşelah’ın herkesten daha uzun yaşaması da (969 yıl) Tanrı’nın büyük sabrını hatırlatır (2.Petrus 3:9).
	Daha sonra Nuh’la karşılaşıyoruz. Babası Lamek hayatı insanlara ferahlık getirsin diye oğluna ‘rahatlık’ anlamına veren Nuh ismini verdi. Anlaşılan o zamana kadar insanlık öyle bozuldu ki Tanrı’yı seven Şit soyu bir çözüm arıyorlardı. Nihai çözüm Nuh’la birlikte geldi ama bekledikleri gibi bir çözüm değildi. Genel olarak tufandan önceki çağda bir yandan insanın gittikçe günaha battığını görüyoruz, fakat öbür yandan Hanok ve Nuh gibi insanların Tanrı’ya yöneldiğini de fark ediyoruz. İlginçtir ki İsa Mesih kıyametten önceki günleri Nuh’un günlerine benzetir: ‘Nuh’un gemiye bindiği güne dek, tufandan önceki günlerde insanlar yiyip içiyor, evlenip evlendiriliyorlardı. Tufan gelinceye, hepsini süpürüp götürünceye dek başlarına geleceklerden habersizdiler. İnsanoğlu’nun gelişi de öyle olacak (Matta 24:38-39).’ Acaba bizler Hanok gibi ‘Tanrı’yla yürüyen’ kutsal soydan mıyız yoksa dünyanın akıntısına kapılıp gidenlerden miyiz? Gelecek kıyametten tek kurtuluş Hanok’un yaptığı gibi Mesih’e inanıp Tanrı’nın yoluna sadık kalmaktır.
Ocak 14
TANRI OĞULLARI
Yaratılış 6:1-8
1Yeryüzünde insanlar çoğalmaya başladı, kızlar doğdu. 2İlahi varlıklar insan kızlarının güzelliğini görünce beğendikleriyle evlendiler. 3RAB, “Ruhum insanda sonsuza dek kalmayacak, çünkü o ölümlüdür” dedi, “İnsanın ömrü yüz yirmi yıl olacak.” 4İlahi varlıkların insan kızlarıyla evlenip çocuk sahibi oldukları günlerde ve daha sonra yeryüzünde Nefiller vardı. Bunlar eski çağ kahramanları, ünlü kişilerdi.
5*RAB baktı, yeryüzünde insanın yaptığı kötülük çok, aklı fikri hep kötülükte. 6İnsanı yarattığına pişman oldu. Yüreği sızladı. 7“Yarattığım insanları, hayvanları, sürüngenleri, kuşları yeryüzünden silip atacağım” dedi, “Çünkü onları yarattığıma pişman oldum.” 8Ama Nuh RAB'bin gözünde lütuf buldu.

AÇIKLAMA: Tufandan önceki çağ ile ilgili bilgilerimiz kısıtlıdır ama sandığımızdan çok daha gelişmiş bir medeniyete sahip oldukları muhtemeldir. Dahası günah konusunda o kadar ileri gittiler ki Tanrı’nın sabrını taşırmayı başardılar. Bu bölümde geçen ‘İlahi varlıklar’ ve ‘Nefiller’ her zaman büyük ilgi odağı ve tartışma sebebi olmuştur. Eski Antlaşmanın yazıldığı dilde, İbranice’de, esas ‘Tanrı oğulları’ diye geçiyor. Kimisi bunların düşmüş melekler yani cinler olduğunu düşünüyor, kimisi Şit’in soyundan gelenler olduğunu savunur. Öncelikle belirtmeliyiz ki Eski Antlaşma’da bu isim yalnızca meleklerle ilgili olarak geçer (Eyüp 1:6, 2:1, 38:7). Ancak Yaratılış’ta söz konusu olan ‘Tanrı oğulları’ kızlarla ilişki kurarak günah işlediler ve Matta 22:30’dan meleklerin evlenemediklerini okuyoruz. Yine de İncil’in başka ayetlerinden burada adı geçenlerin ‘söz dinlemeyen ruhlar’ olduğunu görüyoruz (1.Petrus 3:20). Daha sonra Petrus günah işleyen bu meleklerin karanlıkta zincire vurulduklarını belirtir (2.Petrus 2:4). Sonra Yahuda şöyle yazar: ‘Yetkilerinin sınırı içinde kalmayıp kendilerine ayrılan yeri terk etmiş olan melekleri, büyük yargı günü için çözülmez bağlarla bağlayarak karanlığa hapsetti’ (Yahuda 6-7). Bütün bunları bir araya getirdiğimizde Yaratılış 6’da geçen ‘Tanrı oğulları’nın kötü ruhlar yani Şeytanın isyanına katılan düşmüş melekler olduğunu anlıyoruz. Ama yine bu soruya takılıyoruz: Bu kötü ruhlar insanlarının kızlarıyla nasıl ilişkiye girdiler? Tam olarak emin olmasak da cinlerin insanların içine girip onları tümden ele geçirebileceklerini biliyoruz (bkz. Markos 5). Aynı zamanda cinlerle uğraşan bazı insanların cinlerle bir tür evlilik kurduklarına şahit olmuşumdur. Neticede Yaratılış’ta tarif edilen bu ilişkilerin sonucunda ‘Nefiller’ yani ‘düşmüş kişiler’ ortaya çıktığını okuyoruz. İlginçtir ki Nefiller aynı zamanda ‘devler’ olarak biliniyor (Ç.Sayım 13:32-33) o yüzden bazı arkeoloğun geçmiş çağa ait dev iskeletler keşfetmeleri ilgimizi uyandırır. Sonuç olarak başta belirttiğimiz gibi Kutsal Kitap bu konuyla ilgili çok sınırlı bilgi aktarır. Ancak büyük tufana sebep olan son nesille ilgili şunu sezebiliriz ki sıradan ilişkilerle yetinmeyip her türlü çarpık ve cinli ilişkilere başvurdukları için Tanrı dünyayı silip süpürmek zorunda kaldı. (bkz. Luka 17:27, 1.Timoteos 4:1-2) Ayrıca Tanrı dünyayı bir kere cezalandırdığı gibi günah yine aynı seviyeye geldiğinde bir daha cezalandıracağını biliyoruz (2.Petrus 3:6-7).

Bu sırada Tanrı’yı arayan ve O’nu hoşnut etmeye çalışan bir tek Nuh kaldı. İnsanın aklı fikri hep kötülükte olduğu o dönemde Rab’bin gözünde bir tek Nuh doğruydu. Bu onun kusursuz ya da günahsız olduğu anlamına gelmez ancak diğer insanlarla kıyasla doğru olduğunu ve daha önemlisi Tanrı’nın lütfuna eriştiğini görüyoruz. Bu sırada Rab bütün dünyayı temizlemeye karar verdiğinde ‘insanı yarattığıma pişman oldum’ demesi kafamızı karıştırabilir. Tanrı insan değil ki pişman olsun – doğru. Ancak Tanrı duygusuz da değil. Burada Tevrat, Tanrı’nın davranışlarını bizim insan olarak algılayabileceğimiz şekilde iletir. Esas Tanrı’nın hissettiği üzüntüyü dile getirmeye çalışıyor. Kutsal Kitap’ın bir çok yerinde Tanrı’nın yaptıklarını insani ifadelerle iletir: ‘Tanrı yürüdü’ ya da ‘Elini uzattı’ o yüzden bu bizi şaşırtmamalı çünkü O sadece bize yakınlık göstermeye çalışıyor.
Ocak 15
NUH’UN GEMİSİ
Yaratılış 6:9-22
9*Nuh'un öyküsü şöyledir: Nuh doğru bir insandı. Çağdaşları arasında kusursuz biriydi. Tanrı yolunda yürüdü. 10Üç oğlu vardı: Sam, Ham, Yafet. 11Tanrı'nın gözünde yeryüzü bozulmuş, zorbalıkla dolmuştu. 12Tanrı yeryüzüne baktı ve her şeyin ne denli bozulduğunu gördü. Çünkü insanlar yoldan çıkmıştı.
13Tanrı Nuh'a, “İnsanlığa son vereceğim” dedi, “Çünkü onlar yüzünden yeryüzü zorbalıkla doldu. Onlarla birlikte yeryüzünü de yok edeceğim. 14Kendine gofer ağacından bir gemi yap. İçini dışını ziftle, içeriye kamaralar yap. 15Gemiyi şöyle yapacaksın: Uzunluğu üç yüz, genişliği ellik, yüksekliği otuz arşın olacak. 16Pencere de yap, boyu yukarıya doğru bir arşınım bulsun. Kapıyı geminin yan tarafına koy. Alt, orta ve üst güverteler yap. 17Yeryüzüne tufan göndereceğim. Göklerin altında soluk alan bütün canlıları yok edeceğim. Yeryüzündeki her canlı ölecek. 18Ama seninle bir antlaşma yapacağım. Oğulların, karın, gelinlerinle birlikte gemiye bin. 19Sağ kalabilmeleri için her canlı türünden bir erkek, bir dişi olmak üzere birer çifti gemiye al. 20Çeşit çeşit kuşlar, hayvanlar, sürüngenler sağ kalmak için çifter çifter sana gelecekler. 21Yanına hem kendin, hem onlar için yenebilecek ne varsa al, ilerde yemek üzere depola.”
22*Nuh Tanrı'nın bütün buyruklarını yerine getirdi.

AÇIKLAMA: Rab, Nuh’a koca bir gemi yapmasını buyurdu çünkü bütün yeryüzünü büyük bir tufanla yok etmeye karar verdi. Ama neden? Çünkü insanlık öyle ahlaksızlığa battı ki düzelmesi imkansızdı. Ama Tanrı’nın kurtuluş vaadi duruyordu o yüzden Nuh’u ve ailesini esirgemeye karar verdi. Nuh mükemmel değildi ama çağdaşlarına kıyasla doğru bir insandı. Nuh, dedesi Hanok gibi ‘Rab’le yürüdü’ o yüzden Tanrı ondan hoşnuttu. Sonra Rab yapacağı geminin bütün özelliklerini sıraladı. Su kaçırmasın diye ziftle kaplanacaktı. Uzunluğu 300, genişliği 50, ve yüksekliği 30 arşın olacaktı. Bir arşın yaklaşık 45 santimdir. Bu halde geminin uzunluğu 135, genişliği 22,5 ve yüksekliği 13,5 metreydi. Geminin uzunluğu yaklaşık bir buçuk futbol sahası kadardı. Tanrı, Nuh’un her hayvandan çifter ve temiz hayvandan yedişer tane almasını buyurdu. Peki, bu kadar hayvan gemiye nasıl sığacaktı?
	Öncellikle geminin esas büyüklüğünü saptamalıyız. Üç kattan oluşan geminin alanı yaklaşık 29,000 metre kareydi. Tahminlere göre 569 tren vagonu sığabiliyordu. Yani küçük bir tekne değildi. Ayrıca hayvanlara baktığımızda büyük çoğunluğu (yak. %95’i) küçük böcek türünden oluştuğunu biliyoruz. Diğer hayvanlara gelince her türün çeşitlerinden değil türün birer örneği yeterliydi. Küçük böcekler türü hariç hayvanların aşağı yukarı 17,600 türü var. Çifter çifter gemiye bindiler diye ikiye çarpsak ve soyu tükenmiş hayvanlar için yine ikiye çarpsak 70,400 gibi bir sayıya varıyoruz. Aynı zamanda ortalama tüm hayvanların boyutu bir koyun kadar olduğunu hatırlayalım. Bu geminin ancak yarısını doldurur! Peki dinozorlar ne oldu? Onları hep büyük ve korkutucu halleriyle tanıyoruz ama şunu unutmamalıyız ki çoğu o kadar büyük değildi. Aynı zamanda Nuh onların büyüklerini değil, yavrularını ya da yumurtalarını rahatlıkla yanına alabiliyordu. Daha sonra tükenmelerinin sebebi de yeterince yemek bulamamalarıydı. Çünkü daha sonra okuyacağımız gibi başlangıçta dünyayı çevreleyen sulu kubbe çökünce yeryüzünün tropikal iklim şartları değişti o yüzden dinozorların türü tükenmeye başladı.
	Geminin tüm ayrıntıları bir yana esas bizi şaşırtan Nuh’un imanı olmalı. İncil der ki: ‘İman sayesinde Nuh, henüz olmamış olaylarla ilgili olarak Tanrı tarafından uyarılınca, Tanrı kokusuyla ev halkının kurtuluşu için bir gemi yaptı (İbraniler 11:7)’ Anladığımız kadarıyla tufandan önce henüz yağmur yağmamıştı; yeryüzü yerden yükselen buharla sulanıyordu. (Yaratılış 2:6) O yüzden Tanrı, yağmur yağacak ve tüm yeryüzü su altında kalacak deyince, Nuh’un buna inanması kolay olmamıştı. Ayrıca geminin yapımı bazı tahminlere göre 100 yıl sürmüş olabilir. Bu kadar büyük ve çılgın bir projeye kim yüz yılını verir? Etrafındaki insanların Nuh’la nasıl dalga geçtiklerini tahmin edebiliriz...ta ki gök gürlemeye başlayana kadar. Aynı şekilde Kutsal Kitap dünyanın ikinci bir yıkıma uğrayacağını ve Nuh’un gününde olduğu gibi insanların alay edeceklerini belirtir (2.Petrus 3:3-7). Bu defa bir gemi olmayacak çünkü dünya suyla değil ateşle yargılanacak. Tek kurtuluş İsa Mesih’e sığınmak. Şimdilik kimse mahvolmasın diye Rab sabrediyor ancak çok geç olmadan bu lütfunu kurtuluş fırsatı saymalıyız.
Ocak 16
BÜYÜK TUFAN
Yaratılış 7:1-24
1RAB Nuh'a, “Bütün ailenle birlikte gemiye bin” dedi, “Çünkü bu kuşak içinde yalnız seni doğru buldum. 2-3Yeryüzünde soyları tükenmesin diye, yanına temiz sayılan hayvanlardan erkek ve dişi olmak üzere yedişer çift, kirli sayılan hayvanlardan birer çift, kuşlardan yedişer çift al. 4Çünkü yedi gün sonra yeryüzüne kırk gün kırk gece yağmur yağdıracağım. Yarattığım her canlıyı yeryüzünden silip atacağım.” 5Nuh RAB'bin bütün buyruklarını yerine getirdi.
6Yeryüzünde tufan koptuğunda Nuh altı yüz yaşındaydı. 7*Nuh, oğulları, karısı, gelinleri tufandan kurtulmak için hep birlikte gemiye bindiler. 8-9Tanrı'nın Nuh'a buyurduğu gibi temiz ve kirli sayılan her tür hayvan, kuş ve sürüngenden* erkek ve dişi olmak üzere birer çift Nuh'a gelip gemiye bindiler. 10Yedi gün sonra tufan koptu.
11*Nuh altı yüz yaşındayken, o yılın ikinci ayının on yedinci günü enginlerin bütün kaynakları fışkırdı, göklerin kapakları açıldı. 12Yeryüzüne kırk gün kırk gece yağmur yağdı.
13Nuh, oğulları Sam, Ham, Yafet, Nuh'un karısıyla üç gelini tam o gün gemiye bindiler. 14Onlarla birlikte her tür hayvan –evcil hayvanların, sürüngenlerin, kuşların, uçan yaratıkların her türü– gemiye bindi. 15Soluk alan her tür canlı çifter çifter Nuh'un yanına gelip gemiye bindi. 16Gemiye giren hayvanlar Tanrı'nın Nuh'a buyurduğu gibi erkek ve dişiydi. RAB Nuh'un ardından kapıyı kapadı.
17Tufan kırk gün sürdü. Çoğalan sular gemiyi yerden yukarı kaldırdı. 18Sular yükseldi, çoğaldıkça çoğaldı; gemi suyun üzerinde yüzmeye başladı. 19Sular öyle yükseldi ki, yeryüzündeki bütün yüksek dağlar su altında kaldı. 20Yükselen sular dağları on beş arşın aştı. 21-22Yeryüzünde yaşayan bütün canlılar yok oldu; kuşlar, evcil ve yabanıl hayvanlar, sürüngenler, insanlar, soluk alan bütün canlılar öldü. 23RAB insanlardan evcil hayvanlara, sürüngenlerden kuşlara dek bütün canlıları yok etti, yeryüzündeki her şey silinip gitti. Yalnız Nuh'la gemidekiler kaldı. 24Sular yüz elli gün boyunca yeryüzünü kapladı.

 AÇIKLAMA: Kutsal Kitap tüm dünyayı kapsayan korkunç bir tufandan söz eder. Nuh ile ailesi yıllarca uğraştılar ve sonunda Tanrı’nın buyurduğu gibi koca bir gemi inşa ettiler. Sonra Rab onlara her türlü hayvan yolladı ve gemiyi doldurdu. En sonunda Nuh ve ailesi, toplam sekiz kişi, gemiye bindiler ve Rab kapıyı kapadı. Ardından tufan koptu; hem göklerden yağmur yağmaya başladı hem de yeryüzünden sular fışkırdı. Peki bu sular tüm dünyayı kaplamaya yeterli mi? Bazıları tufanın küresel değil bölgesel olduğunu savunur. Ama Kutsal Kitap’ta geçen ifadeler çok net ve açık: ‘Sular öyle yükseldi ki, yeryüzündeki bütün yüksek dağlar su altında kaldı (7:19).’ Yine bu kadar su nereden geldi? Öncellikle şunu anlamalıyız ki tufandan önceki dünya çok farklıydı. Daha önce belirttiğimiz gibi dünyayı saran sulu bir kubbe ya da çardak söz konusuydu. Kırk gün boyunca durmadan yağan yağmur muhtemelen sulu çardağın çökmesi sonucunda oldu. Ayrıca yerin dibinden fışkıran suların da büyük etkisi oldu. Son olarak tufandan önce büyük olasılıkla dağlar bugün olduğu gibi o kadar yüksek değildi. 104. Mezmur dağların oluşunu şöyle anlatır: ‘Engini ona bir giysi gibi giydirdin, sular dağların üzerinde durdu. Sen kükreyince sular kaçtı, göğü gürletince hemen çekildi. Dağları aşıp derelere aktı, onlar için belirlediğin yerlere doğru (6-8).’ Anlaşılan tufan sırasında sadece büyük fırtına kopmadı, bütün yeryüzü yerinden oynadı. Büyük depremler sonucunda tsunamiler oldu, kıtalar suyun altına indi ve daha sonra yeni bir şekil alarak tekrar yüzeye çıktı. O yüzden İncil’de Petrus imansızlar için şöyle yazar. ‘Yerin sudan ve su aracılığıyla şekillendiğini bile bile unutuyorlar (2.Petrus 3:6).’ Evet, tufan dünyayı tümden yıktı ve ona yeni bir şekil verdi.
	Yine bazıları tufan deyince eski bir efsane sanıyor. Hatta Gılgamış Destanı gibi eski yazılarda bir benzeri geçmesine dikkat çekerek bunun mitolojik bir hikâye olduğunu savunur. Aslında tufanla ilgili çok eskiden beri hemen hemen her toplumda benzer efsaneler ve hikayeler olduğu doğru. Bu da Kutsal Kitap’ın anlattıklarını çürütmek yerine esas yazdıklarına destek katıyor. Bir atasözümüz var: Ateşin olmadığı yerden duman çıkmaz. Kutsal Kitap’ın anlattığı gibi bütün dünyayı kapsayan büyük bir tufan olmasaydı o zaman antik medeniyetlerin yazıları ondan hiç söz etmezlerdi. Ancak farklı ulusların tarihi kaynaklarını karıştırdığımızda bir çoğunda büyük bir tufan ve gemiyle kurtulan bir ailenin hikayesi var. Dahası var, Cinlerin eski kayıtlarında gemiyi yapanın adı ‘Nu-wah’ diye geçiyor. Bu tesadüf olamaz. Anlaşılan şu ki bu olay asırlarca bir sonraki nesillere aktarılmıştır, öyle ki bugün henüz ilkel şartlarda yaşayan birçok kabilenin inanışında büyük tufanla ilgili bilgilere hala rastlanmaktadır. Buna jeolojik bazı ilginç kanıtlar da ekleyebiliyoruz. Bugün dünyanın bir çok yüksek dağında hala deniz kabukları ve benzer deniz canlılarının kalıntıları bulunmaktadır. Bu ancak küresel bir tufan sonucu olabilir. Evet, büyük tufan sadece bir hikaye değil – aslında dünyanın ikinci yıkılışını yaşayacak sonraki nesiller için büyük ibrettir.
Ocak 17
TUFANIN SONU
Yaratılış 8:1-22
1Sonra Tanrı Nuh'u ve gemideki evcil ve yabanıl hayvanları anımsadı. Yeryüzünde bir rüzgar estirdi, sular alçalmaya başladı. 2Enginlerin kaynakları, göklerin kapakları kapandı. Yağmur dindi. 3Sular yeryüzünden çekilmeye başladı. Yüz elli gün geçtikten sonra sular azaldı. 4Gemi yedinci ayın* on yedinci günü Ararat dağlarına oturdu. 5Sular onuncu aya kadar sürekli azaldı. Onuncu ayın birinde dağların doruğu göründü.
6Kırk gün sonra Nuh yapmış olduğu geminin penceresini açtı. 7Kuzgunu dışarı gönderdi. Kuzgun sular kuruyuncaya kadar dönmedi, uçup durdu. 8Bunun üzerine Nuh suların yeryüzünden çekilip çekilmediğini anlamak için güvercini gönderdi. 9Güvercin konacak bir yer bulamadı, çünkü her yer suyla kaplıydı. Gemiye, Nuh'un yanına döndü. Nuh uzanıp güvercini tuttu ve gemiye, yanına aldı. 10Yedi gün daha bekledi, sonra güvercini yine dışarı saldı. 11Güvercin gagasında yeni kopmuş bir zeytin yaprağıyla akşamleyin geri döndü. O zaman Nuh suların yeryüzünden çekilmiş olduğunu anladı. 12Yedi gün daha bekledikten sonra güvercini yine gönderdi. Bu kez güvercin geri dönmedi.
13Nuh altı yüz bir yaşındayken, birinci ayın birinde yeryüzündeki sular kurudu. Nuh geminin üstündeki kapağı kaldırınca toprağın kurumuş olduğunu gördü. 14İkinci ayın yirmi yedinci günü toprak tümüyle kurumuştu.
15-16Tanrı Nuh'a, “Karın, oğulların ve gelinlerinle birlikte gemiden çık” dedi, 17“Kendinle birlikte bütün canlıları, kuşları, hayvanları, sürüngenleri* de çıkar. Üresinler, verimli olsunlar, yeryüzünde çoğalsınlar.”
18Nuh karısı, oğulları ve gelinleriyle birlikte gemiden çıktı. 19Bütün hayvanlar, sürüngenler, kuşlar, yeryüzünde yaşayan her tür canlı da gemiyi terk etti.
20Nuh RAB'be bir sunak yaptı. Orada bütün temiz sayılan hayvanlarla kuşlardan yakmalık sunular* sundu. 21Güzel kokudan hoşnut olan RAB içinden şöyle dedi: “İnsanlar yüzünden yeryüzünü bir daha lanetlemeyeceğim. Çünkü insan yüreğindeki eğilimler çocukluğundan beri kötüdür. Şimdi yaptığım gibi bütün canlıları bir daha yok etmeyeceğim.
 22“Dünya durdukça
Ekin ekmek, biçmek,
Sıcak, soğuk,
Yaz, kış,
Gece, gündüz hep var olacaktır.”

AÇIKLAMA: Tam 150 gün boyunca bütün dünya su altındaydı. Sonra sular çekilmeye başladı ve Nuh’un gemisi Ararat dağlarına oturdu. Burada adı geçen dağın nerede olduğu konusunda büyük tartışmalar ve hala devam eden arkeolojik çalışmalar var. Hatta bir kaç sene önce ünlü Ararat (Ağrı) Dağı’na çıkacak bir keşif takımı beni tercüman olarak çağırdı. Ne yazık ki kilisede görev yaptığım için devlet dağa çıkmama izin vermedi, zaten baştan beri gruba rehberlik yapan yerli kişilerle ilgili ciddi şüphelerim vardı. Daha sonra dağın dibinde bir mağarada Nuh’un gemisi bulunduğu iddiası ortaya çıktı. Ama gruba katılan arkeolog arkadaşlarım hepsinin bir fabrikasyon olduğunu anlattı. Uyanık bir rehber antik bir evin tahtalarını alıp dağın dibindeki mağaraya getirdi ve içinde bir kaç büyük gemi kamarası yaptı. Sonra büyük bir meblağ karşılığında gelen Çin grubuna bunu yutturdu, fotoğraflar çekildi, manşetler yayıldı ama hepsi hikâye. Bunun öncesinde Doğubeyazıt’ın doğusunda Durupınar’da da büyük bir gemiye benzer jeolojik bir şekil bulundu. Hatta Nuh’un gemisi levhasını bile koydular. Gerçek şu ki geminin nerede karaya oturduğunu  hala kesin olarak bilinmiyor.
	Kutsal Kitap’ta verilen bilgilere bakacak olursak onun belirli bir ‘Ararat’ dağına değil, ‘Ararat dağlarına oturdu’ yazıyor. Büyük olasılıkla eski Mezopotamya’nın hemen kuzeyinde bulunan Urartu dağ zinciri demek istiyor. Bu dağ zinciri Ağrı Dağı’na kadar uzanır ama Nuh’un gemisi Kuzey Irak’ta başlayan bu dağ zincirinin her hangi bir tepesine konmuş olabilir. İlginçtir ki eski Yahudi ve Süryani Ortodoks Kilisesi kaynaklarına göre Nuh’un gemisi Cizre’nin kuzeyinde bulunan Cudi Dağına konmuştu. Hatta geçen yüzyılın ilk yıllarına dek düzenli olarak her yıl oraya bir hac yapılırdı. Geminin bazı ağaçlarından bölgedeki bazı Süryani kiliseleri inşa edildiği de rivayet ediliyor. Ne var ki, bölgede yıllarca süren çatışmalardan dolayı Cudi Dağına çıkmak yasaktır. Zaten binlerce sene önce ağaçtan yapılmış bir gemiden çok fazla bir eser kalması neredeyse imkansız.
	Suların çekilmesi çok uzun zaman aldı. O yüzden gemidekiler tufanın başlangıcından ancak bir sene sonrasında çıkabildiler. Çıkar çıkmaz Nuh Tanrı’ya bir sunak yaptı. Üzerinde temiz hayvanlardan bir kaçını kurban ederek Rab’be şükranını belirtti. Bunun örneğini atası Adem’den öğrenmiş olması muhtemeldir. Paganların sandığı gibi Tanrı’nın bir hayvanın kanını içtiği yok. Bu ritüelle Nuh Tanrı’nın kurtarışını anımsadı. Nuh da günahkar olup kesilen hayvanlar gibi diğer insanlarla yok edilmeyi hak ettiğinin farkındaydı. Ancak Tanrı kendisine lütuf gösterdi ve onu büyük yıkımdan esirgedi. Rab Nuh’un alçakgönüllü şükran sunusundan hoşnut oldu ve dünyayı aynı şekilde bir daha yıkmayacağına söz verdi. İşte Nuh’un imana dayanan bu doğruluğu sayesinde yeni dünyanın mirasçısı oldu.
Ocak 18
İKİNCİ BAŞLANGIÇ
Yaratılış 9:1-29
1*Tanrı, Nuh'u ve oğullarını kutsayarak, “Verimli olun, çoğalıp yeryüzünü doldurun” dedi, 2“Yerdeki hayvanların, gökteki kuşların tümü sizden korkup ürkecek. Yeryüzündeki bütün canlılar, denizdeki bütün balıklar sizin yönetiminize verilmiştir. 3Bütün canlılar size yiyecek olacak. Yeşil bitkiler gibi, hepsini size veriyorum.
4*“Yalnız kanlı et yemeyeceksiniz, çünkü kan canı içerir. 5Sizin de kanınız dökülürse, hakkınızı kesinlikle arayacağım. Her hayvandan hesabını soracağım. Her insandan, kardeşinin canına kıyan herkesten hakkınızı arayacağım.
 6**“Kim insan kanı dökerse,
Kendi kanı da insan tarafından dökülecektir.
Çünkü Tanrı insanı kendi suretinde yarattı.
 7*Verimli olun, çoğalın.
Yeryüzünde üreyin, artın.”
8Tanrı Nuh'a ve oğullarına şöyle dedi: 9-10“Sizinle ve gelecek kuşaklarınızla, sizinle birlikteki bütün canlılarla –kuşlar, evcil ve yabanıl hayvanlar, gemiden çıkan bütün hayvanlarla– antlaşmamı sürdürmek istiyorum. 11Sizinle antlaşmamı sürdüreceğim: Bir daha tufanla bütün canlılar yok olmayacak. Yeryüzünü yok eden tufan bir daha olmayacak.”
12Tanrı şöyle sürdürdü konuşmasını: “Sizinle ve bütün canlılarla kuşaklar boyu sonsuza dek sürecek antlaşmamın belirtisi şu olacak: 13Yayımı bulutlara yerleştireceğim ve bu, yeryüzüyle aramdaki antlaşmanın belirtisi olacak. 14Yeryüzüne ne zaman bulut göndersem, yayım bulutların arasında ne zaman görünse, 15sizinle ve bütün canlı varlıklarla yaptığım antlaşmayı anımsayacağım: Canlıları yok edecek bir tufan bir daha olmayacak. 16Ne zaman bulutlarda yay görünse, ona bakıp yeryüzünde yaşayan bütün canlılarla yaptığım sonsuza dek geçerli antlaşmayı anımsayacağım.”
17Tanrı Nuh'a, “Kendimle yeryüzündeki bütün canlılar arasında sürdüreceğim antlaşmanın belirtisi budur” dedi.
18Gemiden çıkan Nuh'un oğulları Sam, Ham ve Yafet idi. Ham Kenan'ın babasıydı. 19Nuh'un üç oğlu bunlardı. Yeryüzüne yayılan bütün insanlar onlardan üredi.
20Nuh çiftçiydi, ilk bağı o dikti. 21Şarap içip sarhoş oldu, çadırının içinde çırılçıplak uzandı. 22Kenan'ın babası olan Ham babasının çıplak olduğunu görünce dışarı çıkıp iki kardeşine anlattı. 23Sam'la Yafet bir giysi alıp omuzlarına attılar, geri geri yürüyerek çıplak babalarını örttüler. Babalarını çıplak görmemek için yüzlerini öbür yana çevirdiler. 24Nuh ayılınca küçük oğlunun ne yaptığını anlayarak, 25şöyle dedi:
“Kenan'a lanet olsun,
Köleler kölesi olsun kardeşlerine.
 26Övgüler olsun Sam'ın Tanrısı RAB'be,
Kenan Sam'a kul olsun.
 27Tanrı Yafet'eo bolluk versin,
Sam'ın çadırlarında yaşasın,
Kenan Yafet'e kul olsun.”
28Nuh tufandan sonra üç yüz elli yıl daha yaşadı. 29Toplam dokuz yüz elli yıl yaşadıktan sonra öldü.

AÇIKLAMA: Tufandan sonra Rab, Nuh ve ailesini kutsayarak ‘Yeni dünya’ya ikinci bir şans veriyor. Ne var ki gördüğümüz gibi çok ileri gitmeden günah yine çirkin başını kaldırıyor. Demek ki yeryüzündeki tüm pislikler yok edilse de günahın izini tümden silmek mümkün değil. Çünkü günah esasında insanın içindedir. Anlaşılan günah Nuh’un ailesiyle birlikte gemiye binip kendini kurtarmayı başardı.
Bu bölüm Yaratılış’ın ilk üç bölümüyle çok önemli bazı paralellikler sergiliyor. İlkin Tanrı dünyayı yeniden formatlıyor. Adem’e söylediği gibi, Nuh’a da ‘Verimli olun, çoğalıp yeryüzünü doldurun’ diye buyruk verir.  Sonra bazı yenilikler de yapar. İnsanlara hayvanın etini yemek olarak veriyor. Mangal sevenler buna çok sevinmeli çünkü anlaşılan şu ki tufandan önceki insanlar et yemezlerdi (Yar. 1:29). Ama kanlı et yemelerini kesinlikle yasaklıyor. Nedeni de çok önemli: ‘kan canı içerir.’ Bu çok önemli bir prensip – hayvanın ve insanın kanı onun hayatını temsil eder. Rab bundan sonra dökülen kanın hesabını soracağına söz verir. Ayrıca ‘kim insan kanı dökerse, kendi kanı da insan tarafından dökülecektir’ sözüyle daha sonra insanlar arasında kurulan hükümetlere verilecek idam hakkını ima ediyor. Böylece Rab, Nuh’la antlaşma yaparak dünyaya yeni bir düzen veriyor. Bu antlaşmanın belirtisi ya da sembolü de gökkuşağıdır. Tanrı yayını göklere asarak dünyayı suyla bir daha yargılamayacağına söz verdiğini belirtiyor. Ayrıca fırtınadan sonra çıkagelen rengarenk gökkuşağı Rab’bin bütün insanlara lan harika lütfunu anımsatır. İşte burada dünyaya verilen format bugüne kadar sürüyor.
	Ne var ki, yukarıda belirttiğimiz gibi, günah hemen etkisini göstermeye başladı. İlk hata yapan Nuh’un kendisiydi. Bağ dikmesi ya da şarap içmesi günah değildi, esas günah olan sarhoş olup kendini kaybetmesi. Babasını çadırda çıplak gören küçük oğlu Ham’ın tam olarak ne yaptığı belli değil. En başta babasının ayıbını örtecek kadar saygısı olmadığı kesin, tersine çıkıp dedikodusunu ağabeylerine yaptı. Bazıları babasına cinsel tacizde bulunmuş olabilir diye düşünüyor. Her ne olduysa, Sam ve Yafet son derece saygılı bir şekilde babalarını örttüler. Nuh kendine gelip olayı anlayınca Ham ve soyunu lanetler. Daha sonra Ham’ın soyundan gelen Kenan ulusu ahlaksızlığıyla ünlenir ve Tanrı halkının bir numaralı düşmanı olur. Yine burada Kayin’le çok büyük bir paralellik görebiliyoruz. Adem’in günahından sonra Kayin kardeşini öldürüp lanetin altına girdiği gibi Ham ve soyu benzer şekilde büyük bir lanete uğruyorlar. Demek ki Tanrı’nın bütün lütufkar çabalarına karşın insanlar kötülüğe meyilli olup hep yozlaşmaktadırlar. Büyük şanstan sonra tarih bir daha tekrarlanıyor. Nuh bile böyle düşebildiyse demek ki insanın kendi kendine iyileşmesi mümkün değil. Ne var ki bugün dahi bir çok kişi insanın eğitim, teknoloji ve benzer medeni gelişmeler sonucunda mükemmel bir seviyeye erişeceğini savunuyor. Bu boş bir hayaldir. Ancak Tanrı insanı lütfuyla kurtarabilir.
Ocak 19
ULUSLARIN BABALARI
Yaratılış 10:1-32
1Nuh'un oğulları Sam, Ham ve Yafet'in öyküsü şudur:
Tufandan sonra bunların birçok oğlu oldu.
2Yafet'in oğulları: Gomer, Magog, Meday, Yâvan, Tuval, Meşek, Tiras. 3Gomer'in oğulları: Aşkenaz, Rifat, Togarma. 4Yâvan'ın oğulları: Elişa, Tarşiş, Kittim, Rodanim. 5Kıyılarda yaşayan insanların ataları bunlardır. Ülkelerinde çeşitli dillere, uluslarında çeşitli boylara bölündüler.
6Ham'ın oğulları: Kûş, Misrayim, Pût, Kenan. 7Kûş'un oğulları: Seva, Havila, Savta, Raama, Savteka. Raama'nın oğulları: Şeva, Dedan. 8Kûş'un Nemrut adında bir oğlu oldu. Yiğitliğiyle yeryüzüne ün saldı. 9RAB'bin önünde yiğit bir avcıydı. “RAB'bin önünde Nemrut gibi yiğit avcı” sözü buradan gelir. 10İlkin Şinar topraklarında, Babil, Erek, Akat, Kalne kentlerinde krallık yaptı. 11-12Sonra Asur'a giderek Ninova, Rehovot-İr, Kalah kentlerini ve Ninova'yla önemli bir kent olan Kalah arasında Resen'i kurdu.
13-14Misrayim Ludlular'ın, Anamlılar'ın, Lehavlılar'ın, Naftuhlular'ın, Patruslular'ın, Filistliler'in ataları olan Kasluhlular'ın ve Kaftorlular'ın atasıydı.
15-18Kenan ilk oğlu olan Sidon'un babası ve Hititler'in, Yevuslular'ın, Amorlular'ın, Girgaşlılar'ın, Hivliler'in, Arklılar'ın, Sinliler'in, Arvatlılar'ın, Semarlılar'ın, Hamalılar'ın atasıydı. Kenan boyları daha sonra dağıldı. 19Kenan sınırı Sayda'dan Gerar, Gazze, Sodom, Gomora, Adma ve Sevoyim'e doğru Laşa'ya kadar uzanıyordu. 20Ülkelerinde ve uluslarında çeşitli boylara ve dillere bölünen Hamoğulları bunlardı.
21Yafet'in ağabeyi olan Sam'ın da çocukları oldu. Sam bütün Ever soyunun atasıydı.
22Sam'ın oğulları: Elam, Asur, Arpakşat, Lud, Aram. 23Aram'ın oğulları: Ûs, Hul, Geter, Maş. 24Arpakşat Şelah'ın babasıydı. Şelah'tan Ever oldu. 25Ever'in iki oğlu oldu. Birinin adı Pelek'ti; çünkü yeryüzündeki insanlar onun yaşadığı dönemde bölündü. Kardeşinin adı Yoktan'dı. 26-29Yoktan Almodat'ın, Şelef'in, Hasarmavet'in, Yerah'ın, Hadoram'ın, Uzal'ın, Dikla'nın, Oval'ın, Avimael'in, Şeva'nın, Ofir'in, Havila'nın, Yovav'ın atasıydı. Bunların hepsi Yoktan'ın soyundandı.
30Doğuda, Meşa'dan Sefar'a uzanan dağlık bölgede yaşarlardı. 31Ülkelerinde ve uluslarında çeşitli boylara ve dillere bölünen Samoğulları bunlardı.
32Tufandan sonra kayda geçen, ulus ulus, boy boy yeryüzüne yayılan bütün bu insanlar Nuh'un soyundan gelmedir.

AÇIKLAMA: Büyük tufandan sonra insanlar hızlı bir şekilde çoğalmaya başladılar. Nuh ve ailesi Mezopotamya’nın kuzey bölgesinde yaşıyordu. Nuh’un üç oğlundan, birçok meşhur ulus babası ortaya çıktı. Babil kulesi olayından sonra bunlar farklı yerlere dağıldılar ve farklı boylara bölündüler. Yafet’in torunları çoğunlukla Mezopotamya’nın kuzeyindeki Orta Asya’ya yerleştiler. Daha sonra onlardan çıkan uluslar batıya ve doğuya yayıldılar. Örneğin: Tarşiş bugünkü İspanya’dır, Kittim Kıbrıs’tır ve Togarma Türk boylarıdır. Ham’ın torunları daha sonra Mezopotamya’nın güneybatısına doğru yayıldılar. Kuş bugünkü Etiyopya bölgesidir, Misrayim Mısır’dır, Put Libya yöresidir, Seva ise Yemen olabilir. Burada özellikle Kuş’un oğlu Nemrut dikkat çeker. Nemrut demek ‘isyankar’ demek. Henüz insanlar dağılmadan önce Nemrut güney Mezopotamya’da ilk krallığı kurdu. Büyük olasılıkla Nemrut Babil kulesini yaptıran Kraldı. Ayrıca onun annesiyle birlikte başlattığı pagan bir inancın kalıntıları pek çok farklı ulusların inanışlarına yansıdığı düşünülüyor. Nemrut’un başlattığı isyan insanların bölünmesine ve pagan ilahlara tapınmalarına sebep olmuştur.

Sam’ın torunları çok uzağa gitmediler. Onun soyundan gelenler hala Mezopotamya civarında yaşıyorlar. Elam, Perslerin atasıydı, Aram, Süryanilerin atasıydı, Arpakşat’ın torunu Ever, İbraniler’in atasıdır. Onun oğlu Pelek’in günlerinde yeryüzündeki insanlar bölündü, yani büyük olasılıkla Babil kulesindeki olayları kastediyor. Bu bölümde geçenler bizi Ever’in soyundan gelen İbrahim’le tanışmaya hazırlıyor. Aynı zamanda onun karşılaştığı Hitit ve Kenan gibi diğer ulusların nereden geldiğini gösterir. Burada soy kavramıyla ilgili önemli bir şey vurgulamak lazım. Herkes belirli bir soydan geliyor diye övünür ancak gerçek şu ki saf kan denen bir şey gerçekte yoktur. Nuh’tan bu yana uluslar birbiriyle evlenerek karıştı. Hiç kimse özbeöz buyum ya da şuyum diyemez. Sonuç olarak bütün uluslar bir adamdan, Nuh’tan gelmedir. Ama gördüğümüz gibi insanlar hemen isyana kalkışıyorlar ve birbiriyle yaşayamaz hale geliyorlar. Anlaşılan o günden beri insanlar pek değişmedi.
Ocak 20
BABİL KULESİ
Yaratılış 11:1-32
1Başlangıçta dünyadaki bütün insanlar aynı dili konuşur, aynı sözleri kullanırlardı. 2Doğuya göçerlerken Şinar bölgesinde bir ova bulup oraya yerleştiler.
3Birbirlerine, “Gelin, tuğla yapıp iyice pişirelim” dediler. Taş yerine tuğla, harç yerine zift kullandılar. 4Sonra, “Kendimize bir kent kuralım” dediler, “Göklere erişecek bir kule dikip ün salalım. Böylece yeryüzüne dağılmayız.”
5RAB insanların yaptığı kentle kuleyi görmek için aşağıya indi. 6“Tek bir halk olup aynı dili konuşarak bunu yapmaya başladıklarına göre, düşündüklerini gerçekleştirecek, hiçbir engel tanımayacaklar” dedi, 7“Gelin, aşağı inip dillerini karıştıralım ki, birbirlerini anlamasınlar.” 8Böylece RAB onları yeryüzüne dağıtarak kentin yapımını durdurdu. 9Bu nedenle kente Babil adı verildi. Çünkü RAB bütün insanların dilini orada karıştırmış ve onları yeryüzünün dört bucağına dağıtmıştı.
10Sam'ın soyunun öyküsü: Tufandan iki yıl sonra Sam 100 yaşındayken oğlu Arpakşat doğdu. 11Arpakşat'ın doğumundan sonra Sam 500 yıl daha yaşadı. Başka oğulları, kızları oldu.
12Arpakşat 35 yaşındayken oğlu Şelah doğdu. 13Şelah'ın doğumundan sonra Arpakşat 403 yıl daha yaşadı. Başka oğulları, kızları oldu.
14Şelah 30 yaşındayken oğlu Ever doğdu. 15Ever'in doğumundan sonra Şelah 403 yıl daha yaşadı. Başka oğulları, kızları oldu.
16Ever 34 yaşındayken oğlu Pelek doğdu. 17Pelek'in doğumundan sonra Ever 430 yıl daha yaşadı. Başka oğulları, kızları oldu.
18Pelek 30 yaşındayken oğlu Reu doğdu. 19Reu'nun doğumundan sonra Pelek 209 yıl daha yaşadı. Başka oğulları, kızları oldu.
20Reu 32 yaşındayken oğlu Seruk doğdu. 21Seruk'un doğumundan sonra Reu 207 yıl daha yaşadı. Başka oğulları, kızları oldu.
22Seruk 30 yaşındayken oğlu Nahor doğdu. 23Nahor'un doğumundan sonra Seruk 200 yıl daha yaşadı. Başka oğulları, kızları oldu.
24Nahor 29 yaşındayken oğlu Terah doğdu. 25Terah'ın doğumundan sonra Nahor 119 yıl daha yaşadı. Başka oğulları, kızları oldu.
26Yetmiş yaşından sonra Terah'ın Avram, Nahor ve Haran adlı oğulları oldu.
27Terah soyunun öyküsü: Terah Avram, Nahor ve Haran'ın babasıydı. Haran'ın Lut adlı bir oğlu oldu. 28Haran, babası Terah henüz sağken, doğduğu ülkede, Kildaniler'in Ur Kenti'nde öldü. 29Avram'la Nahor evlendiler. Avram'ın karısının adı Saray, Nahor'unkinin adı Milka'ydı. Milka Yiska'nın babası Haran'ın kızıydı. 30Saray kısırdı, çocuğu olmuyordu.
31Terah, oğlu Avram'ı, Haran'ın oğlu olan torunu Lut'u ve Avram'ın karısı olan gelini Saray'ı yanına aldı. Kenan ülkesine gitmek üzere Kildaniler'in Ur Kenti'nden ayrıldılar. Harran'a gidip oraya yerleştiler. 32Terah iki yüz beş yıl yaşadıktan sonra Harran'da öldü.

AÇIKLAMA: Biriyle ilk tanıştıklarında halkımızın ilk sorduğu soru her zaman: ‘Nerelisin?’ Nedense insanlar geldiği ulusu ya da ülkeyi hep ön plana çıkartmadan edemiyor. Gerçek şu ki hepimiz Nuh’un soyundan Mezopotamyalıyız. Başta insanlar hep bir aileydi, hepsi aynı dili konuşuyordu. Şu an insanlar arasında yaşanan ayrılıklar Tanrı’nın esas arzuladığı değil, tersine insanın isyanından dolayı ortaya çıkan acı bir durumdur. Yani, hep farklılıklarımızla övünmek yerine yitirilen birlik için üzülmeliyiz. Dünyayı bugün dahi felç eden ayrılıklar Babil Kulesi olayında meydana geldi. Tufan’dan sonra Nuh’un torunları Urartu Dağları’ndan Mezopotamya Ovasına indiler (bugünkü Dicle ile Fırat nehirleri arasındaki verimli ova). Orada büyük bir şehir kurmaya başladılar. Bu ilgimizi çekmeli çünkü klasik evrimci kronolojisine bakacak olursak ilk insanlar mağaralarda ilkel bir şekilde yaşarlarmış. Ancak binlerce sene sonra ziraatla ilgilenmeye başladılar ve bunun sonrasında kentler kurmaya kalkıştılar. Ama Kutsal Kitap’ta insanların baştan beri son derece gelişmiş bir medeniyet kurduklarını görüyoruz.
	Bu sırada, insanlar devasa bir kule yapmaya başladılar. Büyük  olasılıkla bunu daha önce gördüğümüz Nemrut isimli ünlü ve asi kralın önderliğinde yaptılar. Tabii kule yapmak günah değil, o halde burada yanlış olan nedir? Kötü olan niyetleriydi. Tufan biter bitmez Rab insanlara şu buyruğu vermişti: ‘Verimli olun, çoğalıp yeryüzünü doldurun (9:1).’ Ancak insanlar özellikle yeryüzüne dağılmamak için ve kendilerine ün kazandırmak için Tanrı’ya meydan okuyacak büyük bir kule yapmaya karar verdiler. Bu apaçık bir isyandı. Yaptıkları kule hala bugün Irak’ta kalıntıları bulunan ve merdiven şeklini anımsatan ‘zigguratlar’dan biri olabilir.  Ancak sözde ‘göklere erişecek’ kule Tanrı’nın gözünde öyle küçüktü ki onu görmek için ‘aşağıya inmesi’ gerekiyordu. Sonra kulenin yapımını durdurmak için dillerini karıştırmaya karar verir. Tanrı, insanların dağılmayıp hep birada kalması sonucunda tufandan önceki nesil gibi tümden bozulacağını biliyordu. O yüzden onları yok etmek yerine dillerini karıştırarak onları zorla yeryüzüne dağıttı. Daha sonra oradaki şehre kargaşa ve saçmalık anlamına gelen ‘Babil’ ismi verildi.
	Bölümün devamı İbrahim’in soy ağacını kaydeder. Şunu hatırlamalıyız ki İbrahim büyük olasılıkla Nuh’la tanışmıştı çünkü Nuh tufandan sonra 350 yıl daha yaşadı. Kendisinden sonra Tanrı’nın sözü uyarınca insanların yaşı gittikçe kısalmaya başladı (6:3). O yüzden İbrahim Tufan ve önceki düzenle ilgili bilgileri bizzat Nuh’tan öğrenmiş olabilir. Büyük ihtimalle Babil Kulesi olayından sonra İbrahim’in babası Terah ile ailesi bugünkü Urfa’nın güneyinde bulunan Harran şehrine taşınmaya karar verdiler. Bu şekilde Nuh’un torunları dünyanın her dört bucağına dağıldılar ve zamanla farklı diller konuşan uluslar ve milletler oluştu. Ne ilginçtir ki son yıllarda birçok siyasetçi kapsamlı bir dünya düzeni için uğraşıyor. Bunu ne niyetle yaptıkları tartışılsa da günün sonunda Şeytan’ın bunu son büyük bir isyan için kullanacağını biliyoruz. Fakat sonunda ‘İkinci ‘Babil Şehri’ de yıkılacaktır (Vahiy 17-18) ve gerçek Kral Mesih ortaya çıkacaktır. Ancak İsa Mesih bütün milletleri ve ulusları barışçıl bir yapıda birleştirmeyi başarabilir.
Ocak 21
İBRAHİM’İN ÇAĞRISI
Yaratılış 12:1-20
1*RAB Avram'a, “Ülkeni, akrabalarını, baba evini bırak, sana göstereceğim ülkeye git” dedi,
 2“Seni büyük bir ulus yapacağım,
Seni kutsayacak, sana ün kazandıracağım,
Bereket kaynağı olacaksın.
 3*Seni kutsayanları kutsayacak,
Seni lanetleyeni lanetleyeceğim.
Yeryüzündeki bütün halklar
Senin aracılığınla kutsanacak.”
4Avram RAB'bin buyurduğu gibi yola çıktı. Lut da onunla birlikte gitti. Avram Harran'dan ayrıldığı zaman yetmiş beş yaşındaydı. 5Karısı Saray'ı, yeğeni Lut'u, Harran'da kazandıkları malları, edindikleri uşakları yanına alıp Kenan ülkesine doğru yola çıktı. Oraya vardılar.
6Avram ülke boyunca Şekem'deki More meşesine kadar ilerledi. O günlerde orada Kenanlılar yaşıyordu. 7*RAB Avram'a görünerek, “Bu toprakları senin soyuna vereceğim” dedi. Avram kendisine görünen RAB'be orada bir sunak yaptı. 8Oradan Beytel'in doğusundaki dağlık bölgeye doğru gitti. Çadırını batıdaki Beytel'le doğudaki Ay Kenti'nin arasına kurdu. Orada RAB'be bir sunak yapıp RAB'bi adıyla çağırdı. 9Sonra kona göçe Negev'e doğru ilerledi.
10Ülkedeki şiddetli kıtlık yüzünden Avram geçici bir süre için Mısır'a gitti. 11Mısır'a yaklaştıklarında karısı Saray'a, “Güzel bir kadın olduğunu biliyorum” dedi, 12“Olur ki Mısırlılar seni görüp, ‘Bu onun karısı’ diyerek beni öldürür, seni sağ bırakırlar. 13*Lütfen, ‘Onun kızkardeşiyim’ de ki, senin hatırın için bana iyi davransınlar, canıma dokunmasınlar.”
14Avram Mısır'a girince, Mısırlılar karısının çok güzel olduğunu farkettiler. 15Kadını gören firavunun adamları, güzelliğini firavuna övdüler. Kadın saraya alındı. 16Onun hatırı için firavun Avram'a iyi davrandı. Avram davar, sığır, erkek ve dişi eşek, erkek ve kadın köle, deve sahibi oldu.
17RAB Avram'ın karısı Saray yüzünden firavunla ev halkının başına korkunç felaketler getirdi. 18Firavun Avram'ı çağırtarak, “Nedir bana bu yaptığın?” dedi, “Neden Saray'ın karın olduğunu söylemedin? 19Niçin ‘Saray kızkardeşimdir’ diyerek onunla evlenmeme izin verdin? Al karını, git!” 20Firavun Avram için adamlarına buyruk verdi. Böylece Avram'la karısını sahip olduğu her şeyle birlikte gönderdiler.

AÇIKLAMA: Kutsal Kitap’ta; İbrahim, ‘Tanrı’nın dostu’ ve ‘İman atamız’ olarak geçer. O Nemrut’un tam tersiydi. Nemrut ile Babil halkı kendilerine ün kazanmak için Tanrı’nın ‘dağılın’ buyruğuna karşı gelerek büyük bir kule ve kent yapmaya kalktılar. İbrahim ise Tanrı’nın buyruğu uyarınca hayatını bir göçebe olarak geçirdi çünkü o ‘mimarı ve kurucusu Tanrı olan temelli kenti bekliyordu (İbraniler 11:10).’ Neticede Tanrı’nın vaadi uyarınca İbrahim inanılmaz üne kavuştu ve büyük bir ulus babası oldu. Dahası İbrahim’in soyundan gelen İsa Mesih bütün dünyaya bereket kaynağı oldu (Galatyalılar 3).
	Başta İbrahim (orijinal ismiyle Avram) babasıyla birlikte Ur kentinde yaşıyordu ancak ağabeyi Haran öldüğünde Mezopotamya’nın kuzeyindeki Harran kentine göç ettiler. Aslında Rab, daha Ur’dayken İbrahim’i vaat edilen toprağa çağırdı ama babasından dolayı ancak Harran’a kadar geldi (E.İşleri 7:1-4). Babası Terah ölünce Rab İbrahim’e yeniden yola çıkmasını buyurdu. Bölümün başında kendisine verdiği vaat çok önemli çünkü Tanrı’nın kutsal kurtuluş planının omurgasını oluşturuyor. Bu aslında büyük bir antlaşmaydı ve üç kısma ayrılıyor. Birincisi İbrahim’i kişisel olarak koruyup kutsamayı vaat ediyor. İkincisi onun soyundan geleni çoğaltıp büyük bir ulus yapmaya söz veriyor. Ve üçüncüsü onu ve soyunu bütün uluslara bir bereket kaynağı yapmayı vaat ediyor. Gördüğümüz gibi baştan beri Tanrı’nın İbrahim’i ve soyunu seçmekteki amacı yalnızca onları kutsamak değil, onların aracılığıyla lütfunu bütün uluslara aktarmaktı.
	Yetmiş beş yaşındaki İbrahim’in ikinci bir defa ülkesini ve ev halkını terk edip hiç bilmediği bir coğrafyaya yürümesi hiç de kolay değildi. Yanında karısı Saray ve yeğeni Lut’un dışında birçok uşağı ve malı da vardı. Kenan diyarına, yani bugünkü İsrail topraklarına gelince, Rab ona şöyle bir vaatte bulundu: ‘Bu toprakları senin soyuna vereceğim.’ İbrahim Rab’be iman etti ve Nuh’un da yaptığı gibi Tanrı adına bir sunak yaparak üzerinde kurban kesti. Sonra kona göçe kuzeyden güneye doğru ilerleyerek tüm bölgeyi gözden geçirdi. Ne var ki bir süre sonra şiddetli bir kıtlık baş gösterdiğinde Tanrı’ya danışmadan İbrahim’le ailesi Mısır’a inmeye karar verdi. Oraya varmadan önce İbrahim eşinin güzelliğinden ötürü Mısırlıların kıskançlığına uğramaktan korktu, o yüzden Saray’ın kız kardeşi olduğunu söylemesini istedi. Şimdi bu bize başta çok anormal gelse de bilmemiz gereken bazı şeyler var: Birincisi başka ayetlerden Saray’ın gerçekten İbrahim’in kız kardeşi olduğunu okuyoruz, ancak başka bir anneden (Yar. 20:12). İkincisi, İbrahim’in yetiştiği kültürde insanlar özellikle kız kardeşleriyle evleniyorlardı ki aralarında evlilik bağından daha güçlü bir kan bağı da olsun. Büyük olasılıkla Mısırlılar İbrahim’in geldiği bu kültürden habersizdiler ki Firavun hemen Saray’ı alıp haremine kattı. Ama onunla birlikte olmadan Tanrı, Saray yüzünden Firavunla ev halkının başına korkunç belalar getirdi. Bu daha sonra Musa döneminde yaşanan Mısır belalarını anımsatır bize. Firavun, Saray’ın İbrahim’in karısı olduğunu öğrenince onu ülkesinden gönderdi. Bu olayda İbrahim’in ne derece suçlu olduğunu bilemeyiz ama vaat ettiği gibi Rab’bin onun üzerindeki korumasını görebiliyoruz. Böylece İbrahim’le ailesi ilerde miras alacağı Kenan topraklarına geri dönüp imanla yabancı olarak yaşamaya razı oldu.
Ocak 22
İBRAHİM VE LUT
Yaratılış 13:1-18
1Avram, karısı ve sahip olduğu her şeyle birlikte Mısır'dan ayrılıp Negev'e doğru gitti. Lut da onunla birlikteydi. 2Avram çok zengindi. Sürüleri, altınları, gümüşleri vardı. 3Negev'den başlayıp bir yerden öbürüne göçerek Beytel'e kadar gitti. Beytel'le Ay Kenti arasında daha önce çadırını kurmuş olduğu yere vardı. 4Önceden yapmış olduğu sunağın bulunduğu yere gidip orada RAB'bi adıyla çağırdı.
5Avram'la birlikte göçen Lut'un da davarları, sığırları, çadırları vardı. 6Malları öyle çoktu ki, toprak birlikte yaşamalarına elvermedi; yan yana yaşayamadılar. 7Avram'ın çobanlarıyla Lut'un çobanları arasında kavga çıktı. –O günlerde Kenanlılar'la Perizliler de orada yaşıyorlardı.–
8Avram Lut'a, “Biz akrabayız” dedi, “Bu yüzden aramızda da çobanlarımız arasında da kavga çıkmasın. 9Bütün topraklar senin önünde. Gel, ayrılalım. Sen sola gidersen, ben sağa gideceğim. Sen sağa gidersen, ben sola gideceğim.”
10*Lut çevresine baktı. Şeria Ovası'nın tümü RAB'bin bahçesi gibi, Soar'a doğru giderken Mısır toprakları gibiydi. Her yerde bol su vardı. RAB Sodom ve Gomora kentlerini yok etmeden önce ova böyleydi. 11Lut kendine Şeria Ovası'nın tümünü seçerek doğuya doğru göçtü. Birbirlerinden ayrıldılar. 12Avram Kenan topraklarında kaldı. Lut ovadaki kentlerin arasına yerleşti, Sodom'a yakın bir yere çadır kurdu. 13Sodom halkı çok kötüydü. RAB'be karşı büyük günah işliyordu.
14Lut Avram'dan ayrıldıktan sonra, RAB Avram'a, “Bulunduğun yerden kuzeye, güneye, doğuya, batıya dikkatle bak” dedi, 15*“Gördüğün bütün toprakları sonsuza dek sana ve soyuna vereceğim. 16Soyunu toprağın tozu kadar çoğaltacağım. Öyle ki, biri çıkıp da toprağın tozunu sayabilirse, senin soyunu da sayabilecek. 17Kalk, sana vereceğim toprakları boydan boya dolaş.”
18Avram çadırını söktü, gidip Hevron'daki Mamre meşeliğine yerleşti. Orada RAB'be bir sunak yaptı.

AÇIKLAMA: Mısır macerasından sonra İbrahim ve yanındaki herkes Kenan’a geri döndü. Mısır’a gitmekle hata yaptığını fark etmişti o yüzden daha önce Tanrı’yla buluştuğu yere, ilk çadırını kurup sunak yaptığı Beytel yakınlarına geri gitti. Beytel demek ‘Tanrı’nın Evi’ demek. Oraya varınca İbrahim Tanrı’ya yakardı. Aslında burada bizim için çok önemli bir ders var. İbrahim’i ‘Tanrı’nın dostu’ yapan onun kusursuz biri olması değildi. Onu Tanrı’nın gözünde çok değerli kılan esas hatasını kabul edip alçakgönüllü bir yürekle Tanrı’ya dönmesiydi. Rab, İbrahim’e Kenan topraklarını vaat etti. Fakat sıkıntıyla karşılaştığında Kenan’ı terk edip Mısır’a indi. Orada çok büyük mal varlığına kavuştu ama esenlik bulamadı, hatta neredeyse eşinden oluyordu. Tanrı’nın yolundan saptığını fark eden İbrahim bu defa başlangıç noktasına geri döndü ve Rab’be yakardı.
	Sonra yine Mısır’dan kaynaklanan bir sorun daha ortaya çıktı. İbrahim’in yanına aldığı yeğeni Lut da Mısır’da zenginleştiği için bu kez bulundukları toprak her ikisinin birlikte yaşamalarına elvermedi. Üstelik çobanları birbiriyle kavga edince ayrılmak zorunda kaldılar. Bu noktada İbrahim inanılmaz bir ‘büyüklük’ gösterir. Kenan toprakları İbrahim’e vaat edildiği için kendisi Lut’un başka bir diyara gitmesini emredebilirdi. Ama son derece alçakgönüllü olan İbrahim seçme hakkını Lut’a veriyor. Mısır’ın verimliliğini görmüş ve zenginliğini tatmış olan Lut ise Şeria Irmağı boyunca uzanan ovayı tercih etti. Ne yazık ki Lut’un bu tercihi daha sonra onun yıkımına sebep oldu çünkü yemyeşil ovanın sonucunda günahla ün salmış Sodom kenti bulunuyordu. Lut da hemen onun yakınında çadırını kurdu. Peki İbrahim’e ne kaldı? Kenan’ın dağlık bölgesi kaldı.
	Bu sırada İbrahim’in büyük alçakgönüllülüğünden hoşlanan Tanrı kendisine görünüp daha önceki vaadini pekiştirir. Etrafında gördüğü bütün toprakları soyuna vereceğine söz verir. Üstelik kendisinde gelen soyun yerin tozu kadar çok olacağını belirtir. Büyük olasılıkla henüz kendi çocuğu olmayan İbrahim o zamana dek Lut’u mirasçısı olarak görüyordu ama Rab tüm bunları kendi soyuna vereceğini söyleyerek İbrahim’i ümitlendirir. İbrahim ve Lut’u örneğinde iki tür imanlı görebiliyoruz. Biri etrafına dünyevi bir gözlükle bakar. Lut gibi bir tek kendi çıkarını düşünür ve dünyanın verimli görünüşüne aldanır. Bunlara sahip olmak için de günahkarlarla iç içe olmaktan rahatsızlık duymaz. Ama bir gün bu onun yıkımına neden olacaktır. Bir diğeri ise Tanrı’nın vaatlerine odaklanır ve bu dünyada İbrahim gibi gariban ve göçebe olarak dolaşmak zorunda kalsa bile hiç Rab’den ümidini kesmez. Üstelik bu dünyada sadakatinin sonucunu göremezse de imanla bunları ‘uzaktan selamlar’. Böyle yaşayan göksel bir vatan aradığını gösterir. ‘Bunun içindir ki, Tanrı onların Tanrısı olarak anılmaktan utanmıyor. Çünkü onlara bir kent hazırladı (İbraniler 11:16).’
Ocak 23
İBRAHİM LUT’U KURTARIYOR
Yaratılış 14:1-24
1Bu arada Şinar Kralı Amrafel, Ellasar Kralı Aryok, Elam Kralı Kedorlaomer ve Goyim Kralı Tidal 2Sodom Kralı Bera'ya, Gomora Kralı Birşa'ya, Adma Kralı Şinav'a, Sevoyim Kralı Şemever'e ve Bala –Soar– Kralı'na karşı savaş açtı. 3Bu son beş kral bugün Lut Gölü olan Siddim Vadisi'nde güçlerini birleştirmişti. 4Bu krallar on iki yıl Kedorlaomer'in egemenliği altında yaşamış, on üçüncü yıl ona başkaldırmışlardı. 5-6On dördüncü yıl Kedorlaomer'le onu destekleyen öbür krallar gelip Aşterot-Karnayim'de Refalılar'ı, Ham'da Zuzlular'ı, Şave-Kiryatayim'de Emliler'i, çöl kenarındaki El-Paran'a kadar uzanan dağlık Seir bölgesinde Horlular'ı bozguna uğrattılar. 7Oradan geri dönüp Eyn-Mişpat'a –Kadeş'e– gittiler. Amalekliler'in bütün topraklarını alarak Haseson-Tamar'da yaşayan Amorlular'ı bozguna uğrattılar.
8-9Bunun üzerine Sodom, Gomora, Adma, Sevoyim, Bala –Soar– kralları yola çıktı. Bu beş kral dört krala –Elam Kralı Kedorlaomer, Goyim Kralı Tidal, Şinar Kralı Amrafel, Ellasar Kralı Aryok'a– karşı Siddim Vadisi'nde savaş düzenine girdiler. 10Siddim Vadisi zift çukurlarıyla doluydu. Sodom ve Gomora kralları kaçarken adamlarından bazıları bu çukurlara düştü. Sağ kalanlarsa dağlara kaçtı. 11Dört kral Sodom ve Gomora'nın bütün malını ve yiyeceğini alıp gitti. 12Avram'ın yeğeni Lut'la mallarını da götürdüler. Çünkü o da Sodom'da yaşıyordu.
13Oradan kaçıp kurtulan biri gelip İbrani Avram'a durumu bildirdi. Avram Eşkol'la Aner'in kardeşi Amorlu Mamre'nin meşeliğinde yaşıyordu. Bunların hepsi Avram'dan yanaydılar. 14Avram yeğeni Lut'un tutsak alındığını duyunca, evinde doğup yetişmiş üç yüz on sekiz adamını yanına alarak dört kralı Dan'a kadar kovaladı. 15Adamlarını gruplara ayırdı, gece saldırıp onları bozguna uğratarak Şam'ın kuzeyindeki Hova'ya kadar kovaladı. 16Yağmalanan bütün malı, yeğeni Lut'la mallarını, kadınları ve halkı geri getirdi.
17*Avram Kedorlaomer'le onu destekleyen kralları bozguna uğratıp dönünce, Sodom Kralı onu karşılamak için Kral Vadisi olan Şave Vadisi'ne gitti.
18Yüce Tanrı'nın kâhini olan Şalem Kralı Melkisedek ekmek ve şarap getirdi.
19Avram'ı kutsayarak şöyle dedi:
“Yeri göğü yaratan yüce Tanrı Avram'ı kutsasın,
 20Düşmanlarını onun eline teslim eden yüce Tanrı'ya övgüler olsun.”
Bunun üzerine Avram her şeyin ondalığını Melkisedek'e verdi.
21Sodom Kralı Avram'a, “Adamlarımı bana ver, mallar sana kalsın” dedi.
22-23Avram Sodom Kralı'na, “Yeri göğü yaratan yüce Tanrı RAB'bin önünde sana ait hiçbir şey, bir iplik, bir çarık bağı bile almayacağıma ant içerim” diye karşılık verdi, “Öyle ki, ‘Avram'ı zengin ettim’ demeyesin. 24Yalnız, adamlarımın yedikleri bunun dışında. Bir de beni destekleyen Aner, Eşkol ve Mamre paylarına düşeni alsınlar.”

AÇIKLAMA: Bazıları İbrahim’in döneminde yaşayanları çok ilkel şartlarda geçinen mağara adamları sanıyor. Hiç de öyle değildi. Tufandan kısa bir süre sonra koca kentler ve egemenlikler kurulmuştu ve aralarında büyük savaşlar oluyordu. O sırada Mezopotamya kralları Şeria ovasında yaşayanları fethedip krallarını haraca bağladılar. On iki yıl sonra Sodom ile Gomora kralları ile ovadaki üç kral daha başkaldırdılar. Dolayısıyla Mezopotamya kralları derhal şiddetli bir karşılık düzenlediler. Şeria ovasındaki şehirleri ezip geçtiler ve çok sayıda ganimet alıp gittiler. Bu arada Sodom’da yaşayan Lut’u ve ev halkını da götürdüler. Bunun haberini alan İbrahim çok üzüldü ama dört kralın ordusundan oluşan büyük kalabalığa karşı ne yapabilirdi? Ama İbrahim Tanrı’sına güveniyordu. O yüzden evindeki 318 adamıyla peşlerine düştü. Geceleyin büyük Mezopotamya ordusunu hazırlıksız yakalayıp bozguna uğratmayı başardı. Böylece onları Kenan diyarından püskürdü ve ganimet olarak götürülen Lut’la ev halkını, Şeria ovasındaki halkı ve mallarını kurtardı.
	Kurtulanları geri getirirken İbrahim, Sodom Kralı Bera ile Salem Kralı Melkisedek ile karşılaşır. Bir yandan Bera onu kutlamak ve ödüllendirmek istiyor, öbür yandan Melkisedek İbrahim’i kutsamak ve Tanrı’yı yüceltmek istiyor. Sodom Kralı İbrahim’in bu galibiyeti büyük savaş marifeti sayesinde elde ettiğini sanıyordu. Salem Kralı ise onun ‘yeri göğü yaratan yüce Tanrı’ sayesinde galip geldiğini anladı. O yüzden İbrahim Bera’nın sunduğu ganimeti reddedip kendi ganimetinden Tanrı kahini olan Melkisedek’e ondalık vermeyi tercih etti. Melkisedek’in kim olduğuyla ilgili fazla bilgimiz yoktur. Onun Salem’in (daha sonra Yeruşalim) Kralı ve Tanrı’nın bir Kahini olduğunu okuyoruz. Büyük olasılıkla Melkisedek ile İbrahim önceden tanışıyorlardı çünkü İbrahim’in o bölgede yaşıyordu. Burada İbrahim’in dışında başka insanların gerçek Tanrı’ya tapındığını öğreniyoruz. Burada ilk defa geçen kahin sözü sihirbaz ya da büyücü anlamına gelmiyor. Kutsal Kitap’ta ‘kahin’ sözü insanlar adına Tanrı’ya yakaran ve kurban sunan biri demektir.
	Sonuç olarak İbrahim Tanrı’nın yardımıyla koca bir orduyu dağıtıp ülkeyi kurtardı. Ancak dikkat edersek İbrahim bunu başkalarının yaptığı gibi siyasi her hangi bir menfaat için yapmadı. Bunda kişisel hiç bir çıkarı yoktu. Dahası, işgalci orduları yendikten sonra katliam yapmadığı gibi kendini kral da ilan etmedi. Tersine kendi bölgesindeki krala seve seve ondalık verdi ve esas galibiyet sahibi olan Tanrı’ya yücelik verdi. İbrahim’in tek isteği yeğeni Lut’u kurtarmaktı. Belki bunun sonucunda Lut’un pagan Sodom’lularla birlikte yaşamaktan vazgeçeceğini umuyordu. Ne var ki Lut hatasını anlamayıp yine aynı yere döndü. İbrahim ise Tanrı’ya güvenerek imanından ödün vermemeye kararlıydı.
Ocak 24
KUTSAL ANTLAŞMA
Yaratılış 15:1-21
1Bundan sonra RAB bir görümde Avram'a, “Korkma, Avram” diye seslendi, “Senin kalkanın benim. Ödülün çok büyük olacak.”
2Avram, “Ey Egemen RAB, bana ne vereceksin?” dedi, “Çocuk sahibi olamadım. Evim Şamlı Eliezer'e kalacak. 3Bana çocuk vermediğin için evimdeki bir uşak mirasçım olacak.”
4RAB yine seslendi: “O mirasçın olmayacak, öz çocuğun mirasçın olacak.” 5*Sonra Avram'ı dışarı çıkararak, “Göklere bak” dedi, “Yıldızları sayabilir misin? İşte, soyun o kadar çok olacak.”
6*Avram RAB'be iman etti, RAB bunu ona doğruluk saydı.
7Tanrı Avram'a, “Bu toprakları sana miras olarak vermek için Kildaniler'in Ur Kenti'nden seni çıkaran RAB benim” dedi.
8Avram, “Ey Egemen RAB, bu toprakları miras alacağımı nasıl bileceğim?” diye sordu.
9RAB, “Bana bir düve, bir keçi, bir de koç getir” dedi, “Hepsi üçer yaşında olsun. Bir de kumruyla güvercin yavrusu getir.”
10Avram hepsini getirdi, ortadan kesip parçaları birbirine karşı dizdi. Yalnız kuşları kesmedi. 11Leşlerin üzerine konan yırtıcı kuşları kovdu.
12Güneş batarken Avram derin bir uykuya daldı. Üzerine dehşet verici zifiri bir karanlık çöktü. 13*RAB Avram'a şöyle dedi: “Şunu iyi bil ki, senin soyun yabancı bir ülkede, gurbette yaşayacak. Dört yüz yıl kölelik edip baskı görecek. 14*Ama soyuna kölelik yaptıran ulusu cezalandıracağım. Sonra soyun oradan büyük mal varlığıyla çıkacak. 15Sen de esenlik içinde atalarına kavuşacaksın. İleri yaşta ölüp gömüleceksin. 16Soyunun dördüncü kuşağı buraya geri dönecek. Çünkü Amorlular'ın yaptığı kötülükler henüz doruğa varmadı.”
17Güneş batıp karanlık çökünce, dumanlı bir mangalla alevli bir meşale göründü ve kesilen hayvan parçalarının arasından geçti. 18-21*O gün RAB Avram'la antlaşma yaparak ona şöyle dedi: “Mısır Irmağı'ndan büyük Fırat Irmağı'na kadar uzanan bu toprakları –Ken, Keniz, Kadmon, Hitit, Periz, Refa, Amor, Kenan, Girgaş ve Yevus topraklarını– senin soyuna vereceğim.”

AÇIKLAMA: İnsanlar, eski çağdaki insanların nasıl aklandığını merak eder. Çoğu sanıyor ki İbrahim gibileri kendi doğruluklarından dolayı Tanrı katında aklanırlar. Aslında öyle değil. Bu bölümde İbrahim’in esas nasıl doğruluğa kavuştuğunu öğreniyoruz. Mezopotamya krallarını bozguna uğrattıktan sonra İbrahim doğal olarak kralların alacakları  intikamdan korkmuş olabilir. Ama Rab hemen sonra ona görünerek ‘Korkma, senin kalkanım benim!’ diyerek onu yüreklendirdi. Ayrıca, Sodom Kralı’nın ganimetine el sürmeyi reddettiği için Rab kendisine, ‘Ödülün çok büyük olacak’ diye söz verir. Bu arada Kenan topraklarına geleli yaklaşık 10 yıl geçmişti ama İbrahim’in henüz bir çocuğu olmamıştı. O yüzden Tanrı’ya ‘Bana ne verirsen benim soyuma değil başka birine kalacak’ diye itiraz eder. Yeğeni Lut kendi yoluna gitti, bir tek evinin kahyası Şamlı Eliezer kaldı. Ama Rab ‘öz çocuğun mirasçın olacak’ diyerek daha önceki vaadini pekiştirir. Üstelik İbrahim’in soyu gökteki yıldızlar kadar sayısız olacağını belirtir. Unutmayalım, 85 yaşında bir adam için bu sözlere inanmak oldukça zor. Ama İbrahim kafasındaki tüm soru işaretlerine rağmen Tanrı’ya inanmayı seçti. Rab de onun samimi imanından öyle hoşnut oldu ki bunu ona doğruluk saydı. Yani İbrahim salt imanından ötürü Tanrı’nın önünde aklanmış ve doğru sayıldı. Anlaşılan şu ki baştan sona kadar aklanmanın tek yolu hep iman kapısından geçerdi. (bkz. Romalılar 4, Galatyalılar 3)

	Bölümün devamında Rab İbrahim’in soyuna Mısır ırmağından Fırat ırmağına kadar uzanan bütün toprakları vereceğine söz verir. Ama İbrahim ‘Bu nasıl olacak?’ diye sorduğunda Rab onunla özel bir antlaşma yapar. Onun bir kaç farklı hayvan getirip parçalamasını ister. Peki bunun anlamı nedir? Aslında İbrahim’in döneminde bu bilinen bir antlaşma geleneğiydi. Bir takım hayvan kesilir ve karşılıklı dizilirdi. Sonra antlaşmaya tabii olacak şahıslar leşlerin ortasından yürüyerek antlaşmayı tasdik ederdi. Leşlerin anlamı şuydu – kim kendisine düşen sorumluluğu yerine getirmezse sonu bu leşlerinki gibi olsun. Ancak Tanrı’nın İbrahim’le yaptığı antlaşma bu noktada farklıdır ki karanlık çökünce İbrahim derin bir uykuya dalıyor. Daha sonra Tanrı’nın varlığını andıran bir ateş tek başına parçalanmış hayvanların arasından geçerek antlaşmayı onaylar. Bunun anlamı şu: Bu antlaşmayı yerine getirme sorumluluğu yalnızca Rab’be aittir. Bu neden önemli? Çünkü antlaşmada İbrahim’in bir sorumluluğu olsaydı daha sonra onun bir günahı olunca antlaşma lağvolurdu. Ancak Tanrı tüm sorumluğu üstlenince kayıtsız ve kalıcı bir antlaşma kurulmuş oldu. Yani İbrahim’le yapılan bu anlaşmanın koşulları bugün dahi devam etmektedir. Ayrıca Rab görümde İbrahim’e soyunun geleceğini de anlatır. Mısır’da geçirecekleri 400 yıllık kölelik dönemi önceden belirtir. Ama bunun sonrasında onları kurtarıp İbrahim’e vaat edilen Kenan topraklarına döneceklerini söyler. Böylece Rab bu kutsal antlaşma aracılığıyla İbrahim’le soyuna vaatlerini pekiştirmiş oldu. Bunu da İbrahim’in kendi doğruluğundan değil samimi imanından ötürü yaptı.
Ocak 25
İBRAHİM’LE HACER
Yaratılış 16:1-16
1Karısı Saray Avram'a çocuk verememişti. Saray'ın Hacer adında Mısırlı bir cariyesi vardı. 2Saray Avram'a, “RAB çocuk sahibi olmamı engelledi” dedi, “Lütfen, cariyemle yat. Belki bu yoldan bir çocuk sahibi olabilirim.” Avram Saray'ın sözünü dinledi. 3Saray Mısırlı cariyesi Hacer'i kocası Avram'a karı olarak verdi. Bu olay Avram Kenan'da on yıl yaşadıktan sonra oldu. 4Avram Hacer'le yattı, Hacer hamile kaldı. Hacer hamile olduğunu anlayınca, hanımını küçük görmeye başladı.
5Saray Avram'a, “Bu haksızlık senin yüzünden başıma geldi!” dedi, “Cariyemi koynuna soktum. Hamile olduğunu anlayınca beni küçük görmeye başladı. Seninle benim aramda RAB karar versin.”
6Avram, “Cariyen senin elinde” dedi, “Neyi uygun görürsen yap.” Böylece Saray cariyesine sert davranmaya başladı. Hacer onun yanından kaçtı.
7RAB'bin meleği Hacer'i çölde bir pınarın, Şur yolundaki pınarın başında buldu. 8Ona, “Saray'ın cariyesi Hacer, nereden gelip nereye gidiyorsun?” diye sordu.
Hacer, “Hanımım Saray'dan kaçıyorum” diye yanıtladı.
9RAB'bin meleği, “Hanımına dön ve ona boyun eğ” dedi, 10“Senin soyunu öyle çoğaltacağım ki, kimse sayamayacak.
 11“İşte hamilesin, bir oğlun olacak,
Adını İsmail koyacaksın.
Çünkü RAB sıkıntı içindeki yakarışını işitti.
 12Oğlun yaban eşeğine benzer bir adam olacak,
O herkese, herkes de ona karşı çıkacak.
Kardeşlerinin hepsiyle çekişme içinde yaşayacak.”
 
13Hacer, “Beni gören Tanrı'yı gerçekten gördüm mü?” diyerek kendisiyle konuşan RAB'be “El-Roi” adını verdi. 14Bu yüzden Kadeş'le Beret arasındaki o kuyuya Beer-Lahay-Roi adı verildi.
15*Hacer Avram'a bir erkek çocuk doğurdu. Avram çocuğun adını İsmail koydu. 16Hacer İsmail'i doğurduğunda, Avram seksen altı yaşındaydı.

AÇIKLAMA: Vaat edilen Kenan topraklarına geleli on yıl geçti. Baştan beri Rab İbrahim’den bereketli bir soy yetiştireceğine söz verdi. Ne var ki eşi Sara kısır olduğundan dolayı 86 yaşına gelen İbrahim’in henüz bir çocuğu yoktu. Rab İbrahim’e ‘öz çocuğun mirasçın olacak’ demişti ve İbrahim Tanrı’nın sözüne iman etti ama yıllar geçtikçe Sara özellikle kocasına çocuk veremeyişinden dolayı iyice sıkıldı. Sonra Mısır’da yanına aldığı Hacer adındaki cariyesini İbrahim’e eş olarak vermeyi teklif etti. Sara’nın yaptığı bize çok garip gelebilir ancak o günün kültürel şartlarında bu gayet normal bir şey sayılırdı. İbrahim ve Sara gibi zengin bir çift çocuk sahibi olamayınca kadın hizmetçilerinden birini kocasına verir ve doğan çocuk hanımın evladı sayılırdı. Ancak bu Tanrı’nın isteğine aykırıydı çünkü baştan beri evlilik kurumunu düzenlerken Rab bir erkek ve bir kadın öngörmüştü. (bkz. Yaratılış 2:24, Matta 19:4-5) Poligami (çok-eşlilik) Kutsal Kitabın hiç bir yerinde tasvip edilmez. Buradaki örnekte gördüğümüz gibi hep karışıklık ve kıskançlıkla sonuçlanır. İbrahim ise Tanrı’nın vaadini beklemek yerine Adem’in yaptığı gibi karısının sözünü dinledi. Rab’bin hikmetine güvenmek yerine kendi kültürüne ayak uydurdu.
Sara’nın isteği üzerine İbrahim Hacer’le birlikte oldu ve o hamile kaldı. Her şey yolunda gibi görünüyordu ama çok kısa bir süre sonra sorunlar görünmeye başladı. Hamile kaldıktan sonra Hacer hanımı olan Sara’yı küçümsemeye başladı. Sonra Sara yaptığına pişman olup İbrahim’i suçladı ve Hacer’e de sert davranmaya başladı. Hacer de baskılara dayanamayıp çöle kaçmaya kalktı. Anlaşılan şu ki Sara’nın bu parlak fikri ne hikmetli ne de doğruydu. Rab ise yine onlardan merhametini esirgemedi. Çöle kaçan Hacer’e görünerek rahminden çıkan çocuğu ve soyunu kutsayacağına söz verir. Adını ‘Tanrı işitir’ anlamına gelen İsmail konulacağını söyler. O yaban eşek gibi çölde yaşayan bedevi olacaktır. Aynı zamanda kardeşleriyle hiç bir zaman anlaşamayan asi bir yapıya sahip olacaktır. Tanrı’nın lütfuna sevinen Hacer kendisiyle konuşan Rab’be ‘beni gören Tanrı’ anlamına gelen ‘El-Roi’ ismini verir. Böylece Rab’bin sözü uyarınca hanımın yanına dönüp boyun eğer ve zamanı gelince İsmail’i doğurur.
Burada iki önemli gerçek görüyoruz: İmanlı Tanrı’nın sözüne değil kendi bildiğine göre hareket ettiğinde bunun büyük faciayla sonuçlandığını görebiliyoruz. Bazen kendi hikmetimizle Tanrı’ya yardım edeceğimizi sanıyoruz, sanki biz daha iyisini biliyoruz. Aslında Rab isteğimizi hemen gerçekleştirebilir ancak burada yaptığı gibi bazen bizi bekleterek imanımızı pekiştirmeye çalışıyor. Unutmayalım Rab’bin bereketine giden yolda kestirme yoktur. İkinci olarak, imanlı hata yapsa da Tanrı’nın her daim merhametli olduğunu görüyoruz. Burada gördüğümüz gibi Rab sadece İbrahim’e değil Hacer’e de merhametini ve sevgisini göstermişti. İman yolunda İbrahim gibi hepimiz tökezleyebiliriz, önemli olan hatamızı fark edip Tanrı’nın lütfuna sığınarak yola devam etmek.
Ocak 26
KUTSAL SOY
Yaratılış 17:1-27
1Avram doksan dokuz yaşındayken RAB ona görünerek, “Ben Her Şeye Gücü Yeten Tanrı'yım” dedi, “Benim yolumda yürü, kusursuz ol. 2Seninle yaptığım antlaşmayı sürdürecek, soyunu alabildiğine çoğaltacağım.”
3Avram yüzüstü yere kapandı. Tanrı, 4“Seninle yaptığım antlaşma şudur” dedi, “Birçok ulusun babası olacaksın. 5*Artık adın Avram değil, İbrahim olacak. Çünkü seni birçok ulusun babası yapacağım. 6Seni çok verimli kılacağım. Soyundan uluslar doğacak, krallar çıkacak. 7*Antlaşmamı seninle ve soyunla kuşaklar boyunca, sonsuza dek sürdüreceğim. Senin, senden sonra da soyunun Tanrısı olacağım. 8*Bir yabancı olarak yaşadığın toprakları, bütün Kenan ülkesini sonsuza dek mülkünüz olmak üzere sana ve soyuna vereceğim. Onların Tanrısı olacağım.”
9Tanrı İbrahim'e, “Sen ve soyun kuşaklar boyu antlaşmama bağlı kalmalısınız” dedi, 10*“Seninle ve soyunla yaptığım antlaşmanın koşulu şudur: Aranızdaki erkeklerin hepsi sünnet edilecek. 11Sünnet olmalısınız. Sünnet aramızdaki antlaşmanın belirtisi olacak. 12Evinizde doğmuş ya da soyunuzdan olmayan bir yabancıdan satın alınmış köleler dahil sekiz günlük her erkek çocuk sünnet edilecek. Gelecek kuşaklarınız boyunca sürecek bu. 13Evinizde doğan ya da satın aldığınız her çocuk kesinlikle sünnet edilecek. Bedeninizdeki bu belirti sonsuza dek sürecek antlaşmamın simgesi olacak. 14Sünnet edilmemiş her erkek halkının arasından atılacak, çünkü antlaşmamı bozmuş demektir.”
15Tanrı, “Karın Saray'a gelince, ona artık Saray demeyeceksin” dedi, “Bundan böyle onun adı Sara olacak. 16Onu kutsayacak, ondan sana bir oğul vereceğim. Onu kutsayacağım, ulusların anası olacak. Halkların kralları onun soyundan çıkacak.”
17İbrahim yüzüstü yere kapandı ve güldü. İçinden, “Yüz yaşında bir adam çocuk sahibi olabilir mi?” dedi, “Doksan yaşındaki Sara doğurabilir mi?” 18Sonra Tanrı'ya, “Keşke İsmail'i mirasçım kabul etseydin!” dedi.
19Tanrı, “Hayır. Ama karın Sara sana bir oğul doğuracak, adını İshak koyacaksın” dedi, “Onunla ve soyuyla antlaşmamı sonsuza dek sürdüreceğim. 20İsmail'e gelince, seni işittim. Onu kutsayacak, verimli kılacak, soyunu alabildiğine çoğaltacağım. On iki beyin babası olacak. Soyunu büyük bir ulus yapacağım. 21Ancak antlaşmamı gelecek yıl bu zaman Sara'nın doğuracağı oğlun İshak'la sürdüreceğim.” 22Tanrı İbrahim'le konuşmasını bitirince ondan ayrılıp yukarıya çekildi.
23İbrahim evindeki bütün erkekleri –oğlu İsmail'i, evinde doğanların, satın aldığı uşakların hepsini– Tanrı'nın kendisine buyurduğu gibi o gün sünnet ettirdi. 24İbrahim sünnet olduğunda doksan dokuz yaşındaydı. 25Oğlu İsmail on üç yaşında sünnet oldu. 26İbrahim, oğlu İsmail'le aynı gün sünnet edildi. 27İbrahim'in evindeki bütün erkekler –evinde doğanlar ve yabancılardan satın alınanlar– onunla birlikte sünnet oldu.

AÇIKLAMA: İsmail doğduktan sonra yıllar geçti. İbrahim Tanrı’nın vaadine kavuştuğunu sanıyordu oysa ki Tanrı, Hacer’le olan ilişkisini onaylamadı. Aradan 13 yıl geçince Rab İbrahim’e görünerek daha önce onunla yaptığı antlaşmayı netleştirerek pekiştirir. Başta ‘Benim yolumda yürü, kusursuz ol’ diyerek İbrahim’i azarlar. Neden? Çünkü İbrahim karısının sözünü dinleyerek ve Hacer’le ilişkiye girerek Rab’bin yolundan saptı. Hatasını anlayan iman atası, yüzüstü yere kapanıyor. Sonra Rab onun ismini ‘Yüce Baba’ anlamına gelen Avram’dan ‘Kalabalığın Babası’ anlamına gelen İbrahim’e  çevirir. Kutsal Kitap’ta isim vermek ya da değiştirmek birinin kaderini yönlendirmek demek. İbrahim sadece İsmail’in babası olmakla yetinmeye razıydı ama baştan Tanrı’nın amacı çok daha geniş ve kapsamlı. Rab onun soyundan büyük kalabalıklar ve krallar çıkarmak istediğini belirtir.
Tanrı, İbrahim’den çıkan soyun Tanrı’sı olmaya ve içinde yaşadığı Kenan ülkesi olan bugünkü İsrail topraklarını vermeye söz veriyor. Rab, İbrahim’e Sara’nın bir çocuk vereceğini tekrarlar. Hatta ‘benim prensesim’ anlamına gelen Saray’a ismini ‘soylu prenses’ anlamına gelen ‘Sara’ ismini verir. Yani Sara sadece İbrahim’in eşi (prensesi) olmayacak, o kralların annesi olacak.
	Tabii neredeyse yüz yaşına basan İbrahim için bu çok gülünç bir durumdu. Sara  da doksan yaşındaydı. Zaten Hacer aracılığıyla bir çocukları var sayılırdı: İsmail. O yüzden İbrahim, ‘Keşke İsmail’i mirasçım kabul etseydin!’ der. Ama Rab çok net bir cevap verir: ‘Hayır. Ama Sara sana bir çocuk doğuracak, adını İshak koyacaksın’ dedi. Bu çok önemli bir ayrıntı çünkü burada İsmail ile İshak arasındaki yol ikiye ayrılır. (bkz. Romalılar 9:6-9) Rab yine de İsmail’in soyundan gelecek 12 boyu yani Arapları büyük bir ulus yapmaya söz verir ancak Kutsal Soy vaadi, doğacak olan İshak’la sürecektir. Nitekim bu noktadan itibaren Kutsal Kitap hep İshak’ın soyundan gelen İsrail halkını takip eder çünkü onlar dünyaya bereket getirecek araç olarak seçilmişlerdi. Nitekim bundan sonraki Musa ve Yeşaya gibi büyük peygamberler olsun, Davut ve Süleyman gibi büyük krallar olsun hepsi İshak’ın soyundan çıkmışlardır. Bu anlamda İsa Mesih’in, İbrahim’in İshak soyundan gelmesi de büyük önem taşımaktadır (Matta 1:1-2).
	Bu arada Rab İbrahim’le pekiştirmekte olduğu anlaşmanın bir belirtisi olarak evindeki tüm erkeklerle birlikte sünnet edilmesini buyurur. Bu tür antlaşmalarda görünür bir sembolün olması gerekiyordu. Rab, İbrahim’in ailesini kendisine ayırmıştı ve ondan gelen nesillerin bunu asla unutmamaları için onlara sünnet simgesini vermişti. Sünnet kelimesi ‘kesme’ fiilinden gelir. Rab İbrahim ve ailesini diğer ulusların soy ağacından kesti. Aynı zamanda İbrahim’in soyundan kim sünnet edilmeyi reddederse İbrahim’in kutsal soyundan kesilecekti. Sünnet olayı birinin dünyanın kirliliğinden temizlenmesini andırır. Tıbbi araştırmalar sünnetin hijyenik açısından pek çok yararlarını tespit etmiştir. Tanrı’nın özellikle bebeklerin sekizinci günde sünnet edilmelerini buyurması çok dikkat çekiyor. Doğar doğmaz bir çocuğun kan pıhtılaşma oranı düşüyor ama sekizinci güne kadar toparlanır ve oranı %110’a kadar çıkartır. Sonra yine normale düşüyor. Ayrıca bu yaşta sünnet edilen psikolojik açısından travma yaşamaz. Sonuç olarak İbrahim’in hatasına rağmen Rab vaadini sürdüreceğini belirtir.
Ocak 27
GÖKTEN MİSAFİR
Yaratılış 18:1-33
1İbrahim günün sıcak saatlerinde Mamre meşeliğindeki çadırının önünde otururken, RAB kendisine göründü. 2*İbrahim karşısında üç adamın durduğunu gördü. Onları görür görmez karşılamaya koştu. Yere kapanarak, 3“Ey efendim, eğer gözünde lütuf bulduysam, lütfen kulunun yanından ayrılma” dedi, 4“Biraz su getirteyim, ayaklarınızı yıkayın. Şu ağacın altında dinlenin. 5Madem kulunuza konuk geldiniz, bırakın size yiyecek bir şeyler getireyim. Biraz dinlendikten sonra yolunuza devam edersiniz.”
Adamlar, “Peki, dediğin gibi olsun” dediler.
6İbrahim hemen çadıra, Sara'nın yanına gitti. Ona, “Hemen üç sea ince un al, yoğurup pide yap” dedi. 7Ardından sığırlara koştu. Körpe ve besili bir buzağı seçip uşağına verdi. Uşak buzağıyı hemen hazırladı. 8İbrahim hazırlanan buzağıyı yoğurt ve sütle birlikte götürüp konuklarının önüne koydu. Onlar yerken o da yanlarında, ağacın altında durdu.
9Konuklar, “Karın Sara nerede?” diye sordular.
İbrahim, “Çadırda” diye yanıtladı.
10*O, “Gelecek yıl bu zamanda kesinlikle yanına döneceğim” dedi, “O zaman karın Sara'nın bir oğlu olacak.”
Sara onun arkasında, çadırın girişinde durmuş, dinliyordu. 11İbrahim'le Sara kocamışlardı, yaşları hayli ileriydi. Sara âdetten kesilmişti. 12*İçin için gülerek, “Bu yaştan sonra bu sevinci tadabilir miyim?” diye düşündü, “Üstelik efendim de yaşlı.”
13RAB İbrahim'e sordu: “Sara niçin, ‘Bu yaştan sonra gerçekten çocuk sahibi mi olacağım?’ diyerek güldü? 14*RAB için olanaksız bir şey var mı? Belirlenen vakitte, gelecek yıl bu zaman yanına döndüğümde Sara'nın bir oğlu olacak.”
15Sara korktu, “Gülmedim” diyerek yalan söyledi.
RAB, “Hayır, güldün” dedi.
16Adamlar oradan ayrılırken Sodom'a doğru baktılar. İbrahim onları yolcu etmek için yanlarında yürüyordu. 17RAB, “Yapacağım şeyi İbrahim'den mi gizleyeceğim?” dedi, 18“Kuşkusuz İbrahim'den büyük ve güçlü bir ulus türeyecek, yeryüzündeki bütün uluslar onun aracılığıyla kutsanacak. 19Doğru ve adil olanı yaparak yolumda yürümeyi oğullarına ve soyuna buyursun diye İbrahim'i seçtim. Öyle ki, ona verdiğim sözü yerine getireyim.”
20Sonra İbrahim'e, “Sodom ve Gomora büyük suçlama altında” dedi, “Günahları çok ağır. 21Onun için inip bakacağım. Duyduğum suçlamalar doğru mu, değil mi göreceğim. Bunları yapıp yapmadıklarını anlayacağım.”
22Adamlar oradan ayrılıp Sodom'a doğru gittiler. Ama İbrahim RAB'bin huzurunda kaldı. 23RAB'be yaklaşarak, “Haksızla birlikte haklıyı da mı yok edeceksin?” diye sordu, 24“Kentte elli doğru kişi var diyelim. Orayı gerçekten yok edecek misin? İçindeki elli doğru kişinin hatırı için kenti bağışlamayacak mısın? 25Senden uzak olsun bu. Haklıyı, haksızı aynı kefeye koyarak haksızın yanında haklıyı da öldürmek senden uzak olsun. Bütün dünyayı yargılayan adil olmalı.”
26RAB, “Eğer Sodom'da elli doğru kişi bulursam, onların hatırına bütün kenti bağışlayacağım” diye karşılık verdi.
27İbrahim, “Ben toz ve külüm, bir hiçim” dedi, “Ama seninle konuşma yürekliliğini göstereceğim. 28Kırk beş doğru kişi var diyelim, beş kişi için bütün kenti yok mu edeceksin?”
RAB, “Eğer kentte kırk beş doğru kişi bulursam, orayı yok etmeyeceğim” dedi.
29İbrahim yine sordu: “Ya kırk kişi bulursan?”
RAB, “O kırk kişinin hatırı için hiçbir şey yapmayacağım” diye yanıtladı.
30İbrahim, “Ya Rab, öfkelenme ama, otuz kişi var diyelim?” dedi.
RAB, “Otuz kişi bulursam, kente dokunmayacağım” diye yanıtladı.
31İbrahim, “Ya Rab, lütfen konuşma yürekliliğimi bağışla” dedi, “Eğer yirmi kişi bulursan?”
RAB, “Yirmi kişinin hatırı için kenti yok etmeyeceğim” diye yanıtladı.
32İbrahim, “Ya Rab, öfkelenme ama, bir kez daha konuşacağım” dedi, “Eğer on kişi bulursan?”
RAB, “On kişinin hatırı için kenti yok etmeyeceğim” diye yanıtladı.
33RAB İbrahim'le konuşmasını bitirince oradan ayrıldı, İbrahim de çadırına döndü.

AÇIKLAMA: Rab İbrahim’e  eşin Sara’dan bir evlat vaat etmişti. Şimdi heyecanlı bekleyiş sürüyordu. Birden hiç beklenmedik bir misafir belirir. Kutsal Kitap ‘RAB kendisine göründü’ der. Burada RAB diye geçen ad, İbranice’deki ‘Yahve’ yani Tanrı’nın kişisel adını karşılar. Peki İbrahim’e nasıl göründü? Bir adam şeklinde. Ayrıntılara dikkat edelim: Birden üç adam çadırına doğru gelir. İbrahim hemen yanlarına gelip oturmaya buyurur. Onlara harika bir misafirperverlik gösterdikten sonra RAB diye geçen adam İbrahim’in karısını sorar. Sonra ‘Gelecek yıl bu zamanda kesinlikle yanına döneceğim, o zaman karın Sara’nın bir oğlu olacak’ der. Çadırdan olup bitenlere kulak misafiri olan Sara doğal olarak için için güler. Doksan yaşında bir kadın ne yapsın ki? Ama RAB ‘Sara niçin güldü? RAB için olanaksız bir şey var mı?’ diye belirtir. Sara hemen ‘Gülmedim’ diyerek inkâr eder. Ama RAB ‘Hayır, güldün’ diye söyler. Aslında Sara’nın gülmesi gayet normaldi ancak yalan söylemesi, ne kadar küçük de olsa, RAB’bin hiç hoşuna gitmedi. Bundan sonra Sara da kocası İbrahim gibi Rab’bin sözüne inandı (İbraniler 11:11-12).

	Bu sırada ‘adamlar’ kalkıyorlar. İki tanesi ayrılıp Sodom’a doğru yol alır, RAB ise İbrahim’in yanında kalır ve İbrahim’e ne yapacağını tek tek anlatmaya başlar çünkü İbrahim ve soyu tüm ulusları kutsamak için seçilen araçtır. Sodom ve Gomora kentleri öyle bir günaha battılar ki Rab tufandan önceki halka yaptığı gibi onları cezalandırması gerek. İbrahim ise içinde kendi yeğeni ve ailesinin yaşadığı kentin yok edileceğini anlayınca ‘Haksızla birlikte haklıyı da mı yok edeceksin?’ diye itiraz eder. Sonra ‘Kentte elli doğru kişi varsa kenti yok eder misin?’ diye sorar. Rab ‘Hayır!’ dedikten sonra İbrahim bundan cesaret bulup rakamı gittikçe indirerek Tanrı’yla resmen pazarlığa girer. En sonuna rakamı ona kadar indirir ve Rab on doğru kişinin hatırı için kenti yok etmeyeceğine söz verir. Ne var ki bir sonraki bölümde anladığımız kadarıyla Sodom’da bu kadarı bile yoktu. En sonunda RAB ayrılır.
	Şimdi burada RAB diye geçen kişi kimdir? Diğer iki adamın melek olduğunu okuyoruz (19:1) ama İbrahim’le konuşan hep RAB diye geçer. Söylediklerine bakılırsa gerçekten RAB’bin yetkisiyle konuştuğunu görüyoruz. Doksan yaşındaki Sara’nın doğum yapacağını Tanrı’dan başka kim söyleyebilir? Sodom ve Gomora gibi kentleri yok etmek Tanrı’dan başka kime düşer? Anlaşılan şu ki burada İbrahim’le oturup kalkan ve konuşan insan kılığına girmiş Rab’bin ta kendisidir. Bunun benzerini Eski Antlaşma’nın bir çok yerinde görüyoruz. Çoğu zaman ‘Rab’bin Meleği’ diye geçer. (bkz. Yaratılış 22:11-18, 31:11-13, Mısır’dan Çıkış 3:2, Hakimler 6:11-23) Bunu anlamakta güçlük çeksek de gerçek şu ki her şeye gücü yeten Tanrı her şeyi yapabilir. Onu sınırlandırmak bize düşmez. Burada Tanrı’nın İbrahim gibi kendisine iman edene gösterdiği yakınlığı ve lütfu görebiliyoruz. Ne yazık ki çoğumuz Tanrı’yı çok uzaklarda görmeye alıştık oysaki O bize yakındır ve bizimle sıcak bir muhabbet ister.
Ocak 28
GÜNAHIN ZİRVESİ
Yaratılış 19:1-38
1İki melek akşamleyin Sodom'a vardılar. Lut kentin kapısında oturuyordu. Onları görür görmez karşılamak için ayağa kalktı. Yere kapanarak, 2“Efendilerim” dedi, “Kulunuzun evine buyurun. Ayaklarınızı yıkayın, geceyi bizde geçirin. Sonra erkenden kalkıp yolunuza devam edersiniz.”
Melekler, “Olmaz” dediler, “Geceyi kent meydanında geçireceğiz.”
3Ama Lut çok diretti. Sonunda onunla birlikte evine gittiler. Lut onlara yemek hazırladı, mayasız ekmek pişirdi. Yediler.
4Onlar yatmadan, kentin erkekleri –Sodom'un her mahallesinden genç yaşlı bütün erkekler– evi sardı. 5Lut'a seslenerek, “Bu gece sana gelen adamlar nerede?” diye sordular, “Getir onları da yatalım.”
6Lut dışarı çıktı, arkasından kapıyı kapadı. 7“Kardeşler, lütfen bu kötülüğü yapmayın” dedi, 8“Erkek yüzü görmemiş iki kızım var. Size onları getireyim, ne isterseniz yapın. Yeter ki, bu adamlara dokunmayın. Çünkü onlar konuğumdur, çatımın altına geldiler.”
9Adamlar, “Çekil önümüzden!” diye karşılık verdiler, “Adam buraya dışardan geldi, şimdi yargıçlık taslıyor! Sana daha beterini yaparız.” Lut'u ite kaka kapıyı kırmaya davrandılar. 10Ama içerdeki adamlar uzanıp Lut'u evin içine, yanlarına aldılar ve kapıyı kapadılar. 11Kapıya dayanan adamları, büyük küçük hepsini kör ettiler. Öyle ki, adamlar kapıyı bulamaz oldu.
12İçerdeki iki adam Lut'a, “Senin burada başka kimin var?” diye sordular, “Oğullarını, kızlarını, damatlarını, kentte sana ait kim varsa hepsini dışarı çıkar. 13Çünkü burayı yok edeceğiz. RAB bu halk hakkında birçok kötü suçlama duydu, kenti yok etmek için bizi gönderdi.”
14Lut dışarı çıktı ve kızlarıyla evlenecek olan adamlara, “Hemen buradan uzaklaşın!” dedi, “Çünkü RAB bu kenti yok etmek üzere.” Ne var ki damat adayları onun şaka yaptığını sandılar.
15Tan ağarırken melekler Lut'a, “Karınla iki kızını al, hemen buradan uzaklaş” diye üstelediler, “Yoksa kent cezasını bulurken sen de canından olursun.” 16*Lut ağır davrandı, ama RAB ona acıdı. Adamlar Lut'la karısının ve iki kızının elinden tutup onları kentin dışına çıkardılar. 17Kent dışına çıkınca, adamlardan biri Lut'a, “Kaç, canını kurtar, arkana bakma” dedi, “Bu ovanın hiçbir yerinde durma. Dağa kaç, yoksa ölür gidersin.”
18Lut, “Aman, efendim!” diye karşılık verdi, 19“Ben kulunuzdan hoşnut kaldınız, canımı kurtarmakla bana büyük iyilik yaptınız. Ama dağa kaçamam. Çünkü felaket bana yetişir, ölürüm. 20İşte, şurada kaçabileceğim yakın bir kent var, küçücük bir kent. İzin verin, oraya kaçıp canımı kurtarayım. Zaten küçücük bir kent.”
21Adamlardan biri, “Peki, dileğini kabul ediyorum” dedi, “O kenti yıkmayacağım. 22Çabuk ol, hemen kaç! Çünkü sen oraya varmadan bir şey yapamam.” Bu yüzden o kente Soar adı verildi.
23Lut Soar'a vardığında güneş doğmuştu. 24*RAB Sodom ve Gomora'nın üzerine gökten ateşli kükürt yağdırdı. 25Bu kentleri, bütün ovayı, oradaki insanların hepsini ve bütün bitkileri yok etti. 26*Ancak Lut'un peşisıra gelen karısı dönüp geriye bakınca tuz kesildi.
27İbrahim sabah erkenden kalkıp önceki gün RAB'bin huzurunda durduğu yere gitti. 28Sodom ve Gomora'ya ve bütün ovaya baktı. Yerden, tüten bir ocak gibi duman yükseliyordu.
29Tanrı ovadaki kentleri yok ederken İbrahim'i anımsamış ve Lut'un yaşadığı kentleri yok ederken Lut'u bu felaketin dışına çıkarmıştı.
30Lut Soar'da kalmaktan korkuyordu. Bu yüzden iki kızıyla kentten ayrılarak dağa yerleşti, onlarla birlikte bir mağarada yaşamaya başladı. 31Büyük kızı küçüğüne, “Babamız yaşlı” dedi, “Dünya geleneklerine uygun biçimde burada bizimle yatabilecek bir erkek yok. 32Gel, babamıza şarap içirelim, soyumuzu yaşatmak için onunla yatalım.” 33O gece babalarına şarap içirdiler. Büyük kız gidip babasıyla yattı. Ancak Lut yatıp kalktığının farkında değildi. 34Ertesi gün büyük kız küçüğüne, “Dün gece babamla yattım” dedi, “Bu gece de ona şarap içirelim. Soyumuzu yaşatmak için sen de onunla yat.” 35O gece de babalarına şarap içirdiler ve küçük kız babasıyla yattı. Ama Lut yatıp kalktığının farkında değildi.
36Böylece Lut'un iki kızı da öz babalarından hamile kaldılar. 37Büyük kız bir erkek çocuk doğurdu, ona Moav adını verdi. Moav bugünkü Moavlılar'ın atasıdır. 38Küçük kızın da bir oğlu oldu, adını Ben-Ammi koydu. O da bugünkü Ammonlular'ın atasıdır.

AÇIKLAMA: Lut’un hayatı, İbrahim’inkinin tam tersiydi. Lut günahın ‘başkenti’ olan Sodom’da yaşamayı seçti ve sonunda onun yargısına da uğradı. RAB’le beraber gelen iki melek Sodom’a varınca kapıda oturan Lut’la hemen karşılaştılar. O günlerde şehrin kapısında oturmak demek şehrin önderlerinden biri olmak demek. Lut amcasının misafirperverliğinden iyi ders almış olmalı ki iki adamı hemen evine buyurur. Ne var ki karanlık çökünce birden kentin her mahallesinden genç yaşlı bütün erkekler Lut’un evini kuşatıp ‘Sana gelen adamları çıkart onlarla yatalım’ dediler. Lut ‘Bunlar misafirimdir’ diyerek itiraz eder, hatta kendi kızlarını bile teklif eder ama Sodomlular daha da kötüleşiyorlar. Anlaşılan Sodom’un halkı öyle bir bozuldu ki zina ve benzeri günah onları tatmin etmiyordu artık. Küçük büyük hepsinin aklı fikri pislikteydi. İşte bundan dolayı Rab, Sodom ve çevresindeki şehirleri yok etmeye karar verdi çünkü günahın zirvesine vardılar.
	Bugünlerde çok benzer bir yozlaşma görülüyor. Batı’da ‘eşcinselim’ diye itiraf edenleri kutluyorlar bile. Homoseksüel ya da lezbiyen olmak yeni moda olmuş. Oysa ki Tanrı’nın Sözüne göre eşcinsellik iğrenç bir günahtır (Romalılar 1:26-27). Ancak ‘modern’ insanlar, günah değil tercih meselesi olduğunu söyler. Hatta bazıları genetik olduğunu bile savunur. Bunların hepsi Şeytan’ın yalanlarıdır. Baştan beri Tanrı’nın yarattığı evlilik bir erkek ve bir kadından ibarettir. Bunun dışındaki her şey sapkınlıktır. Genetik olmuş olsa Tanrı bunun sorumlusu olur ve insanları bu durumda yargılayamazdı. Yine de eşcinsellik günahtır derken bu ahlaki hastalığa tutsak olan arkadaşlarımızdan nefret etmemeye dikkat etmeliyiz ve tam olarak iyileşmeleri için dua etmeliyiz. Kutsal Kitap Sodom’un bu durumu Nuh’un günlerinde baş gösteren ve tufana sebep olan büyük sapkınlığa benzetir. Aynı zamanda son günlerde de insanların yine günahın bu zirvesine ulaşacaklarını söyler (Luka 17:26-29). Yani dünyanın bu tür günahı mubah kılması bizim için büyük bir uyarı olmalı. Günahın zirvesine bir daha varmak üzereyiz.
 	Bölümün devamında Lut’un başına gelenleri okuyoruz. Bütün uyarılarına rağmen melekler Lut ile ailesini ancak zorla Sodom’dan çıkartabildiler. Melekler geriye bakmayın demelerine karşın Lut’un karısı baktı ve hemen tuz kesildi. Aslında bir sonraki ayette İbrahim’in de baktığını okuyoruz ama ona bir şey olmadı. Aralarındaki fark şuydu ki Lut ile ailesi Sodom’un yaşantısına özlem duyuyorlardı – İbrahim’in yüreği ise temizdi. Kurtulduktan sonra Lut ovada huzur bulamadı ve iki kızıyla bir mağarada yaşamak üzere dağa kaçtı.
Aslında İbrahim’in yanına dönebilirdi ancak utancından dolayı mağarada yaşamayı tercih etti. Orada başına daha da iğrenç bir olay geldi. Lut’un kızları çocuk sahibi olmak için babalarını sarhoş edip onunla birlikte oldular. Yine bir çok insan buna şaşırır: Lut gibi bir peygamber nasıl bunu yapabildi. Şimdi şunu hatırlamalıyız ki Kutsal Kitap’ta Lut peygamber diye geçmiyor. Aynı zamanda daha önce Nuh’un ve İbrahim’in hayatlarında gördüğümüz gibi peygamberler dahi günahsız değildiler. Aslında Lut’un hayatı bizim için büyük ibrettir. O dünyayı sevdi ve sonuçlarına katlanmak zorunda kaldı. (bkz. Yakup 4:4-5, 1.Yuhanna 2:15)
Ocak 29
BİR PEYGAMBER
Yaratılış 20:1-18
1İbrahim Mamre'den Negev'e göçerek Kadeş ve Şur kentlerinin arasına yerleşti. Sonra geçici bir süre Gerar'da kaldı. 2*Karısı Sara için, “Bu kadın kızkardeşimdir” dedi. Bunun üzerine Gerar Kralı Avimelek adam gönderip Sara'yı getirtti. 3Ama Tanrı gece düşünde Avimelek'e görünerek, “Bu kadını aldığın için öleceksin” dedi, “Çünkü o evli bir kadın.”
4Avimelek henüz Sara'ya dokunmamıştı. “Ya Rab” dedi, “Suçsuz bir ulusu mu yok edeceksin? 5İbrahim'in kendisi bana, ‘Bu kadın kızkardeşimdir’ demedi mi? Kadın da İbrahim için, ‘O kardeşimdir’ dedi. Ben temiz vicdanla, suçsuz ellerimle yaptım bunu.”
6Tanrı, düşünde ona, “Bunu temiz vicdanla yaptığını biliyorum” diye yanıtladı, “Ben de seni bu yüzden bana karşı günah işlemekten alıkoydum, kadına dokunmana izin vermedim. 7Şimdi kadını kocasına geri ver. Çünkü o bir peygamberdir. Senin için dua eder, ölmezsin. Ama kadını geri vermezsen, sen de sana ait olan herkes de ölecek, bilesin.”
8Avimelek sabah erkenden kalktı, bütün adamlarını çağırarak olup biteni anlattı. Adamlar dehşete düştü. 9Avimelek İbrahim'i çağırtarak, “Ne yaptın bize?” dedi, “Sana ne haksızlık ettim ki, beni ve krallığımı bu büyük günaha sürükledin? Bana bu yaptığın yapılacak iş değil.” 10Sonra, “Amacın neydi, niçin yaptın bunu?” diye sordu.
11İbrahim, “Çünkü burada hiç Tanrı korkusu yok” diye yanıtladı, “Karım yüzünden beni öldürebilirler diye düşündüm. 12Üstelik, Sara gerçekten kızkardeşimdir. Babamız bir, annemiz ayrıdır. Onunla evlendim. 13Tanrı beni babamın evinden gurbete gönderdiği zaman karıma, ‘Bana sevgini şöyle göstereceksin: Gideceğimiz her yerde kardeşin olduğumu söyle’ dedim.”
14Avimelek İbrahim'e karısı Sara'yı geri verdi. Bunun yanısıra ona davar, sığır, köleler, cariyeler de verdi. 15İbrahim'e, “İşte ülkem önünde, nereye istersen oraya yerleş” dedi. 16Sara'ya da, “Kardeşine bin parça gümüş veriyorum” dedi, “Yanındakilere karşı senin suçsuz olduğunu gösteren bir kanıttır bu. Herkes suçsuz olduğunu bilsin.”
17İbrahim Tanrı'ya dua etti ve Tanrı Avimelek'le karısına, cariyelerine şifa verdi. Çocuk sahibi oldular. 18Çünkü İbrahim'in karısı Sara yüzünden RAB Avimelek'in evindeki kadınların hamile kalmasını engellemişti.

AÇIKLAMA: İlk defa bu bölümde İbrahim’in bir peygamber olduğunu okuyoruz. Kutsal Kitap’a göre peygamber, Tanrı’nın yetkisiyle insanlara vahiy aktaran biridir. Eski Antlaşma’da peygamber sözü (İbranice: nabi) genel olarak sözcü anlamında kullanılır (Mısır’dan Çıkış 7:1). Bundan anlıyoruz ki peygamber olmak demek, Tanrı’yı temsilen konuşmak demektir. Peygamberler, Rab’bin istemlerini insanlara bildirmekle beraber şahsen Tanrı’nın temsilciliğini de yaparlardı. O yüzden birçok ayette onlara Tanrı adamı denir (1.Samuel 9:7; 1.Krallar 13:1). Bugün insanlar genellikle tarihte geçen tüm büyük insanları peygamber diye biliyor. Örneğin, birçok kişi Adem, Lut, Socrates ve Büyük İskender’i bile peygamber olarak nitelendiriyor. Oysa ki Rab’bin sözünde bu kişiler peygamber sıfatına sahip değiller. Kutsal Kitap’a sadık kalacak olursak, ilk peygamberlik edenin Hanok olduğunu görürüz (Yahuda 14). Daha sonra, Rab İbrahim için bu bölümde “o bir peygamberdir” demiştir (20:7). Ne var ki çoğu insanımızın sandığı gibi peygamber olmak kutsal ya da kusursuz olmak anlamına gelmiyor.
	Bu bölümde İbrahim’in bir daha tuzağa düştüğünü görüyoruz. Güneye doğru göç ederken İbrahim Avimelek adında bir bölgesel bir kralın alanına girdi. Daha önce Mısır’a inerken yaptığı gibi, eşi Sara’nın kız kardeşi olarak tanıtır. Avimelek de Sara’yı beğenir ve haremine katar. Ancak onunla birlikte olmadan Rab düşünde ona görünerek ‘Bu kadına dokursan öleceksin, çünkü o evli bir kadın’ der. Dehşete düşen Avimelek’le ev halkı İbrahim’e ‘Bize ne yapmaya çalışıyorsun?’ diye sorar. İbrahim her zamanki mazeretini anlattıktan sonra karısını geri alır. Daha sonra Tanrı’nın sözü üzerinde İbrahim Avimelek ve ev halkı için dua eder ve RAB, Avimelek’in evindeki kadınların hamile kalmalarını sağlar. Aslında bu çok basit bir olay gibi görünse de çok önemli bir tuzaktı. Bir önceki bölümde Rab İbrahim’e eşi Sara’dan bir çocuk vaat etti. Ama Sara, Avimelek’le birlikte olsaydı çocuğun kimden olduğu anlaşılmayacaktı. Şeytan bu şekilde Tanrı’nın kurtuluş planını rayından çıkartmaya çalıştı ama Rab yine İbrahim ve karısının yardımına yetişti.
	Aslında bu bölümde İbrahim’in ve peygamberlerin bizim gibi insan olduklarını hatırlıyoruz. Nedense aklımızda onları hep büyütüp neredeyse ilahlaştırdık ama gerçek şu ki Tanrı’dan başka kutsal ve kusursuz biri yoktur. Kutsal Kitap da peygamberlerin hayatlarını aktarırken sadece güzel yanlarını aktarmıyor. Dürüst ve gerçekçi bir şekilde hayatlarının tümünü iletir. Bu bizi teşvik etmeli. İncil’de Peygamber İlyas için yazdığı gibi: ‘İlyas da tıpkı bizim gibi insandı’ (Yakup 5:17). İbrahim ve İlyas bizim gibi zaman zaman zayıf düşüp imansızlık yapabiliyorlardı. Onları özel kılan, hiç düşmeyip kusursuz olmaları değil, her düştüklerine bir daha kalkıp Tanrı’nın lütfuna sığınmalarıdır. Sonuç olarak Tanrı onları kullandığı gibi bizi de büyük işlerine kullanabilir yeter ki ona sadık olalım (2.Petrus 2:9).
Ocak 30
VAADİN TURFANDASI
Yaratılış 21:1-34
1RAB verdiği söz uyarınca Sara'ya iyilik etti ve sözünü yerine getirdi. 2*Sara hamile kaldı; İbrahim'in yaşlılık döneminde, tam Tanrı'nın belirttiği zamanda ona bir erkek çocuk doğurdu. 3İbrahim Sara'nın doğurduğu çocuğa İshak adını verdi. 4*Tanrı'nın kendisine buyurduğu gibi oğlu İshak'ı sekiz günlükken sünnet etti. 5İshak doğduğunda İbrahim yüz yaşındaydı.
6Sara, “Tanrı yüzümü güldürdü” dedi, “Bunu duyan herkes benimle birlikte gülecek. 7Kim İbrahim'e Sara çocuk emzirecek derdi? Bu yaşında ona bir oğul doğurdum.”
Hacer'le İsmail Uzaklaştırılıyor
8Çocuk büyüdü. Sütten kesildiği gün İbrahim büyük bir şölen verdi. 9*Ne var ki Sara, Mısırlı Hacer'in İbrahim'den olma oğlu İsmail'in alay ettiğini görünce, 10İbrahim'e, “Bu cariyeyle oğlunu kov” dedi, “Bu cariyenin oğlu, oğlum İshak'ın mirasına ortak olmasın.” 11Bu İbrahim'i çok üzdü, çünkü İsmail de öz oğluydu. 12*Ancak Tanrı İbrahim'e, “Oğlunla cariyen için üzülme” dedi, “Sara ne derse, onu yap. Çünkü senin soyun İshak'la sürecektir. 13Cariyenin oğlundan da bir ulus yaratacağım, çünkü o da senin soyun.”
14İbrahim sabah erkenden kalktı, biraz yiyecek, bir tulum da su hazırlayıp Hacer'in omuzuna attı, çocuğunu da verip onu gönderdi. Hacer Beer-Şeva Çölü'ne gitti, orada bir süre dolaştı. 15Tulumdaki su tükenince, oğlunu bir çalının altına bıraktı. 16Yaklaşık bir ok atımı uzaklaşıp, “Oğlumun ölümünü görmeyeyim” diyerek onun karşısına oturup hıçkıra hıçkıra ağladı.
17Tanrı çocuğun sesini duydu. Tanrı'nın meleği göklerden Hacer'e, “Nen var, Hacer?” diye seslendi, “Korkma! Çünkü Tanrı çocuğun sesini duydu. 18Kalk, oğlunu kaldır, elini tut. Onu büyük bir ulus yapacağım.” 19Sonra Tanrı Hacer'in gözlerini açtı, Hacer bir kuyu gördü. Gidip tulumunu doldurdu, oğluna içirdi.
20Çocuk büyürken Tanrı onunlaydı. Çocuk çölde yaşadı ve okçu oldu. 21Paran Çölü'nde yaşarken annesi ona Mısırlı bir kadın aldı.
22*O sırada Avimelek'le ordusunun komutanı Fikol İbrahim'e, “Yaptığın her şeyde Tanrı seninle” dediler, 23“Onun için, Tanrı'nın önünde bana, oğluma ve soyuma haksız davranmayacağına ant iç. Bana ve konuk olarak yaşadığın bu ülkeye, benim sana yaptığım gibi iyi davran.”
24İbrahim, “Ant içerim” dedi.
25İbrahim Avimelek'e bir kuyuyu zorla ele geçiren adamlarından yakındı. 26Avimelek, “Bunu kimin yaptığını bilmiyorum” diye yanıtladı, “Sen de bana söylemedin, ilk kez duyuyorum.”
27Daha sonra İbrahim Avimelek'e davar ve sığır verdi. Böylece ikisi bir antlaşma yaptılar. 28İbrahim sürüsünden yedi dişi kuzu ayırdı. 29Avimelek, “Bunun anlamı ne, niçin bu yedi dişi kuzuyu ayırdın?” diye sordu.
30İbrahim, “Bu yedi dişi kuzuyu benim elimden almalısın” diye yanıtladı, “Kuyuyu benim açtığımın kanıtı olsun.” 31Bu yüzden oraya Beer-Şeva adı verildi. Çünkü ikisi orada ant içmişlerdi.
32Beer-Şeva'da yapılan bu antlaşmadan sonra Avimelek, ordusunun komutanı Fikol'la birlikte Filist yöresine geri döndü. 33İbrahim Beer-Şeva'da bir ılgın ağacı dikti; orada RAB'bi, ölümsüz Tanrı'yı adıyla çağırdı. 34Filist yöresinde konuk olarak uzun süre yaşadı.

AÇIKLAMA: Ur’dan ayrılalı yıllar geçmişti ve İbrahim henüz Tanrı’nın vaadinin gerçekleştiğini göremedi. Rab onu gökteki yıldızlar kadar kalabalık bir ulus yapacağını söylemişti ama eşinden henüz bir çocuğu bile olmamıştı. Bu ara yüz yaşına basan İbrahim yine de imanında zayıflamadı. En sonunda metnin dediği gibi, ‘RAB verdiği söz uyarınca’ Sara’ya iyilik edip onlara bir oğul verdi. İbrahim’e göre çok geç olmuş olabilir ama aslında ‘tam Tanrı’nın belirttiği zamanda’ oldu. Tabii Sara için doksan yaşında anne olmak bambaşka bir tecrübeydi. Hatta bunu duyan herkes gülecek diyerek oğluna ‘güler’ anlamına gelen İshak ismini verdiler. Sonra Tanrı’nın buyruğu uyarınca onu sekiz günlükken sünnet ettiler. Yaşlı çift için İshak sadece mucizevi bir çocuk değildi, o Tanrı’nın verdiği vaadin ilk ürünü ve turfandasıydı. Küçük İshak, Rab’bin vaat ettiği büyük bereketlere açılan kapıydı.
	Aradan fazla zaman geçmeden kaçınılmaz büyük bir sorunla karşılaştılar. Yıllar önce Tanrı’nın isteğine aykırı olarak İbrahim’in Hacer’den İsmail adında bir oğlu oldu. İbrahim, Tanrı vaadini İsmail’le sürdürür diye umuyordu ama Rab çok net bir şekilde kendi eşi Sara’dan doğan bir çocukla sürdüreceğini belirtti (Yaratılış 17:19). İshak büyüdükçe İsmail onu kıskanmaya başladı. Büyüdüğünde İshak’ın mirasına ortak olmak isteyeceğini düşünen Sara, İbrahim’den Hacer’le oğlunu kovmasını istedi. İbrahim için bu çok zordu çünkü İsmail de öz oğluydu. Bu noktada Tanrı ‘Sara ne derse, onu yap. Çünkü senin soyun İshak’la sürecektir’ der. Böylece İbrahim, Hacer’le İsmail’e yol verir. Giderken büyük sıkıntı yaşayan Hacer’e Rab yine de merhamet gösterir ve onları kurtarır.
	Tanrı’nın İbrahim’e verdiği vaadin bir diğer unsuru içinde konuk olarak yaşadığı Kenan topraklarıyla ilgiliydi (Yaratılış 15:18-21). Yakınında yaşayan Kral Avimelek’le komutanı Tanrı’nın İbrahim’i her yönden bereketlediğini fark ederek onun bir gün büyük bir ulus olacağını anlarlar. O yüzden onunla bir antlaşma yaparak birbirine barışçıl yaklaşacaklarına söz verirler. Ayrıca İbrahim Beer-Şeva’da kazdığı kuyuyu gündeme getirir ve orada karşılıklı ant içerler. Neticede İbrahim oraya ilk ağacını dikerek Tanrı’nın bir gün oraları soyuna vereceğine inandığını gösterir. Bütün bu süre boyunca İbrahim vaat edilenlere henüz kavuşamadığı halde onları ‘uzaktan görüp selamladı.’  Bu hiç kolay olmadı çünkü yeryüzünde hep konuk ve gariban olarak yaşamak zorundaydı. Geldiği ülkeyi gözden çıkarıp henüz görmediği bir vatana umut bağlamak büyük iman gerektirdi. ‘Bunun içindir ki, Tanrı onların Tanrısı olarak anılmaktan utanmıyor. Çünkü onlara bir kent hazırladı (İbraniler 11:16).’ İşte ayetin dediği gibi İbrahim’in bu imanı Rab’bin hoşuna gitti. Bizler de Tanrı’nın vaatlerinin gerçekleştiğini henüz göremeyebiliriz ama İbrahim gibi iman ağacımızı dikip yerimizde duralım. Er ya da geç Rab’bin dediği olacaktır.
Ocak 31
İMAN DENEMESİ
Yaratılış 22:1-24
1*Daha sonra Tanrı İbrahim'i denedi. “İbrahim!” diye seslendi. İbrahim, “Buradayım!” dedi.
2Tanrı, “İshak'ı, sevdiğin biricik oğlunu al, Moriya bölgesine git” dedi, “Orada sana göstereceğim bir dağda oğlunu yakmalık sunu olarak sun.”
3İbrahim sabah erkenden kalktı, eşeğine palan vurdu. Yanına uşaklarından ikisini ve oğlu İshak'ı aldı. Yakmalık sunu için odun yardıktan sonra, Tanrı'nın kendisine belirttiği yere doğru yola çıktı. 4Üçüncü gün gideceği yeri uzaktan gördü. 5Uşaklarına, “Siz burada, eşeğin yanında kalın” dedi, “Tapınmak için oğlumla birlikte oraya gidip döneceğiz.”
6-7Yakmalık sunu için yardığı odunları oğlu İshak'a yükledi. Ateşi ve bıçağı kendisi aldı. Birlikte giderlerken İshak İbrahim'e, “Baba!” dedi.
İbrahim, “Evet, oğlum!” diye yanıtladı.
İshak, “Ateşle odun burada, ama yakmalık sunu kuzusu nerede?” diye sordu.
8İbrahim, “Oğlum, yakmalık sunu için kuzuyu Tanrı kendisi sağlayacak” dedi. İkisi birlikte yürümeye devam ettiler.
9*Tanrı'nın kendisine belirttiği yere varınca İbrahim bir sunak yaptı, üzerine odun dizdi. Oğlu İshak'ı bağlayıp sunaktaki odunların üzerine yatırdı. 10Onu boğazlamak için uzanıp bıçağı aldı. 11Ama RAB'bin meleği göklerden, “İbrahim, İbrahim!” diye seslendi.
İbrahim, “İşte buradayım!” diye karşılık verdi.
12Melek, “Çocuğa dokunma” dedi, “Ona hiçbir şey yapma. Şimdi Tanrı'dan korktuğunu anladım, biricik oğlunu benden esirgemedin.”
13İbrahim çevresine bakınca, boynuzları sık çalılara takılmış bir koç gördü. Gidip koçu getirdi. Oğlunun yerine onu yakmalık sunu olarak sundu. 14Oraya “Yahve yirei” adını verdi. “RAB'bin dağında sağlanacaktır” sözü bu yüzden bugün de söyleniyor.
15RAB'bin meleği göklerden İbrahim'e ikinci kez seslendi: 16*“RAB diyor ki, kendi üzerime ant içiyorum. Bunu yaptığın için, biricik oğlunu esirgemediğin için 17*seni fazlasıyla kutsayacağım; soyunu göklerin yıldızları, kıyıların kumu kadar çoğaltacağım. Soyun düşmanlarının kentlerini mülk edinecek. 18*Soyunun aracılığıyla yeryüzündeki bütün uluslar kutsanacak. Çünkü sözümü dinledin.”
19Sonra İbrahim uşaklarının yanına döndü. Birlikte yola çıkıp Beer-Şeva'ya gittiler. İbrahim Beer-Şeva'da kaldı.
20Bir süre sonra İbrahim'e, “Milka, kardeşin Nahor'a çocuklar doğurdu” diye haber verdiler, 21“İlk oğlu Ûs, kardeşi Bûz, Kemuel –Aram'ın babası– 22Keset, Hazo, Pildaş, Yidlaf, Betuel.” 23Betuel Rebeka'nın babası oldu. Bu sekiz çocuğu İbrahim'in kardeşi Nahor'a Milka doğurdu. 24Reuma adındaki cariyesi de Nahor'a Tevah, Gaham, Tahaş ve Maaka'yı doğurdu.

AÇIKLAMA: Nihayet İbrahim’in Sara’dan bir çocuğu oldu. İshak yaşlı çiftin gözbebeğiydi. Tanrı’nın yıllar önce verdiği vaatlerin tümünü küçük omuzlarında taşıyordu. Ama bir gün Rab İbrahim’den hiç beklemediği zor bir şey isteyerek imanını denedi. ‘İshak’ı, sevdiğin biricik oğlunu al ve sana göstereceğim dağda bana yakmalık sunu olarak sun.’ Rab’bin bu talebi kuşkusuz ki İbrahim’i dehşete düşürdü. Tabii, İbrahim’in yaşadığı dönemde insanlar çocuklarını ilahlarına bu şekilde sunmaya alışkındı. Ama eminim ki İbrahim bunu diri Tanrı’ya yakıştıramadı. Dahası, Tanrı’nın bunca zaman kendisine verdiği tüm vaatler bu çocuğun yaşamasına bağlıydı. Gece boyunca İbrahim kara kara düşünmüş taşınmış olmalıydı ve belki de bu sonuca varmıştı: Tanrı İshak’ı mucizevi bir şekilde sağladığına göre, onu kurban etsem de Tanrı onu yeniden yaşatma gücüne sahiptir. İshak yeniden dirilmeli çünkü Tanrı vaadini onunla sürdüreceğine söz verdi. (bkz. İbraniler 11:17-19)

Böylece imanında zayıflamadan İbrahim sabah erkenden kalkıp Tanrı’nın gösterdiği dağa doğru yöneldi. Moriya bölgesine varınca, uşakları geride bırakıp yalnızca İshak’la birlikte devam etti. Odunu taşıyan gencecik İshak yanlarında bir hayvan olmadığına şaşarak, ‘Yakmalık sunu kuzusu nerede?’ diye sorar. İbrahim de büyük imanla ‘Rab kendisi sağlayacak’ diye yanıtlar.  Tanrı’nın kendisine belirttiği yere varınca İbrahim sunağı yapar, odunu dizer ve oğlunu bağlayıp sunağın üzerine yatırır. Sonra oğlunu boğazlamak üzere bıçağı kavradığında Rab’bin meleği gökten ‘İbrahim, İbrahim’ diye seslenir, ‘Çocuğa dokunma. Şimdi Tanrı’dan korktuğunu anladım, biricik oğlunu benden esirgemedin.’ Sonra Rab kendisine boynuzlarından çalıya takılmış bir kurbanlık koçu gösterir. Böylece İbrahim oraya ‘RAB sağlar’ anlamına gelen ‘Yahve Yire’ ismini verir.
	Tabii ki Rab bir babanın çocuğunu bu şekilde kurban etmesini asla istemez, fakat tüm bunlar aslında çok önceden hazırlanmış bir dramın provası gibiydi. Çünkü İbrahim’in biricik oğlunu neredeyse kurban ettiği yerde, yaklaşık 2000 sene sonra, Tanrı biricik oğlunu tüm insanlık uğruna gerçekten kurban etti. Ayrıca İbrahim oğlunu ölümden geri aldığı gibi Tanrı İsa Mesih’i görkemli bir biçimde diriltti. Böylece Tanrı’nın kendisi insanların günahlarına karşılık bir kurban sağlamış oldu.
Bu olayda Rab’bin amacı İbrahim’in sadakatini sınamaktı. İbrahim yıllar önce Tanrı’ya iman etti ve doğru sayıldı (Yaratılış 15:6), ancak bu olayda Rab imanını tasdik etti. İman çift yönlü bir madalya gibidir. Bir yandan Tanrı’ya imanımızı beyan etmek var öbür yandan da sözlerine boyun eğmek de var. Yakup’un belirttiği gibi İbrahim’in imanı bu olayda gösterdiği sadakat ile tamamlandı (Yakup 2:21-23). İnsanı kurtaran yalnız imandır ama gerçek iman İbrahim’inki gibi Rab’bin her bir sözüne boyun eğer. Bazen bizler de hiç anlam veremediğimiz sınavlara tabii tutuluyoruz. Öyle durumlarda İbrahim gibi tereddüt etmeden yüce Babamızın hikmetine güvenerek her istemine boyun eğmeliyiz.
Şubat 1
MAKPELA MAĞARASI
Yaratılış 23:1-20
1Sara yüz yirmi yedi yıl yaşadı. Ömrü bu kadardı. 2Kenan ülkesinde, bugün Hevron denilen Kiryat-Arba'da öldü. İbrahim yas tutmak, ağlamak için Sara'nın ölüsünün başına gitti.
3Sonra karısının ölüsünün başından kalkıp Hititler'e, 4“Ben aranızda konuk ve yabancıyım” dedi, “Bana mezar yapabileceğim bir toprak satın. Ölümü kaldırıp gömeyim.”
5-6Hititler, “Efendim, bizi dinle” diye yanıtladılar, “Sen aramızda önemli bir beysin. Ölünü mezarlarımızın en iyisine göm. Ölünü gömmen için kimse senden mezarını esirgemez.”
7İbrahim, ülke halkı olan Hititler'in önünde eğilerek, 8“Eğer ölümü gömmemi istiyorsanız, benim için Sohar oğlu Efron'a ricada bulunun” dedi, 9“Tarlasının dibindeki Makpela Mağarası'nı bana satsın. Fiyatı neyse huzurunuzda eksiksiz ödeyip orayı mezarlık yapacağım.”
10Hititli Efron halkının arasında oturuyordu. Kent kapısında toplanan herkesin duyacağı biçimde, 11“Hayır, efendim!” diye karşılık verdi, “Beni dinle, mağarayla birlikte tarlayı da sana veriyorum. Halkımın huzurunda onu sana veriyorum. Ölünü göm.”
12İbrahim ülke halkının önünde eğildi. 13Herkesin duyacağı biçimde Efron'a, “Lütfen beni dinle” dedi, “Tarlanın parasını ödeyeyim. Parayı kabul et ki, ölümü oraya gömeyim.”
14-15Efron, “Efendim, beni dinle” diye karşılık verdi, “Aramızda dört yüz şekel gümüşün sözü mü olur? Ölünü göm.”
16İbrahim Efron'un önerisini kabul etti. Efron'un Hititler'in önünde sözünü ettiği dört yüz şekel gümüşü tüccarların ağırlık ölçülerine göre tarttı.
17-18Böylece Efron'un Mamre yakınında Makpela'daki tarlası, çevresindeki bütün ağaçlarla ve içindeki mağarayla birlikte, kent kapısında toplanan Hititler'in huzurunda İbrahim'in mülkü kabul edildi.
19İbrahim karısı Sara'yı Kenan ülkesinde Mamre'ye –Hevron'a– yakın Makpela Tarlası'ndaki mağaraya gömdü. 20Hititler tarlayı içindeki mağarayla birlikte İbrahim'in mezarlık yeri olarak onayladılar.

AÇIKLAMA: İshak’ın doğumundan yaklaşık 37 yıl geçti. İbrahim’le Sara iyice yaşlanmışlar. Sonunda Sara 127 yaşında vefat etti. O güne kadar Kenan topraklarında yabancı olarak yaşayan İbrahim karısını gömmek için acilen bir yer aramaya başlar. O dönemde beraberinde yaşadığı Hitit halkının önderlerine yaklaşıp bir arsa satın almak ister. Buradaki Hitit boyu o dönemde esas Anadolu bölgesinde yaşayan Hitit Krallığından güneye göç etmiş bir kesimdir. İbrahim Hititli Efron’un tarlasında bulunan mağarayı talep eder. Aralarında geçen diyalogdan İbrahim’in çok sevildiği anlaşılıyor. Efron başta çok cömertçe mağarayı kullanmasına izin veriyor ama İbrahim’in onu resmi olarak satın almayı talep edince olay değişiyor. Mesele şu, Hititler İbrahim’e saygı duyuyorlardı ama topraklarını bir yabancıya kaptırmak istemiyorlardı. Sonra Efron ortaya çok yüksek bir fiyat atar – 400 yüz şekel – yaklaşık dört buçuk kilo gümüş. Buna aldırmayan İbrahim hemen gümüşü ödüyor ve Hitit önderleri huzurunda Makpela Mağarası ve çevresinde bulunan tarlayı mülk edinir.
Bu bölümün içeriği bize çok önemsiz gibi görünse de aslında hiç öyle değildir. Rab İbrahim’e Kenan topraklarının tümünü vaat etti (Yaratılış 15:18-21). Ancak o yörede 60 yıldan fazla yaşayan İbrahim henüz bir karış toprağa bile sahip olamadı. Eşi ölünce herkes onun cesedini eski memleketine götürüp oraya gömmesini bekliyordu. Ama İbrahim karısını Kenan topraklarında gömmeyi ısrar ederek artık eski memleketinden vazgeçip tam anlamıyla yerleştiğini belirtti. Sembolik olarak Kenan topraklarını memleketi olarak kabul ettiğini gösteriyordu. Bunu yapan İbrahim, Tanrı’nın vaadine olan imanını herkesin gözü önünde ispatladı. Benzer şekilde Mesih uğruna şehit olmuş kocasını Almanya’da değil Malatya’da gömmeyi seçen Suzana Geske hem Malatya halkına taşıdığı yüreği hem de Tanrı’nın vaadine inandığını gösterdi.
Yıllar sonra İbrahim de öldü ve aynı mağaraya gömüldü. Onun oğlu İshak ile karısı Rebeka da Makpela mağarasına gömüldü. Daha sonra Yakup ve Leah aynı yere gömüldü. ‘Bu kişilerin hepsi imanlı olarak öldüler. Vaat edilenlere kavuşamadılarsa da bunları uzaktan görüp selamladılar, yeryüzünde yabancı ve konuk olduklarını açıkça kabul ettiler (İbraniler 11:13).’ İman ataları bu dünyada mezardan başka bir şeye sahip olamadılar. Ama Tanrı’nın bir gün o toprakları torunlarına vereceğine inanmışlardı. Nitekim yıllar sonra Kral Davut ilk Makpela Mağarası’nın bulunduğu Hevron’da krallığa başladı. Ama İbrahim ve oğullarının esas aradığı göksel bir vatandı. Çünkü onlar şunu anladılar ki bu dünyada ne kadar mal ve mülk sahibi olsak da hepsi geçicidir. Önemli olan Tanrı’nın vaatlerine inanarak göksel vatana kavuşmaktır.
Şubat 2
İSHAKLA REBEKA
Yaratılış 24:1-66
1İbrahim kocamış, iyice yaşlanmıştı. RAB onu her yönden kutsamıştı. 2İbrahim, evindeki en yaşlı ve her şeyden sorumlu uşağına, “Elini uyluğumun altına koy” dedi, 3“Yerin göğün Tanrısı RAB'bin adıyla ant içmeni istiyorum. Aralarında yaşadığım Kenanlılar'dan oğluma kız almayacaksın. 4Oğlum İshak'a kız almak için benim ülkeme, akrabalarımın yanına gideceksin.”
5Uşak, “Ya kız benimle bu ülkeye gelmek istemezse?” diye sordu, “O zaman oğlunu geldiğin ülkeye götüreyim mi?”
6İbrahim, “Sakın oğlumu oraya götürme!” dedi, 7“Beni baba ocağından, doğduğum ülkeden getiren, ‘Bu toprakları senin soyuna vereceğim’ diyerek ant içen Göklerin Tanrısı RAB senin önünden meleğini gönderecek. Böylece oradan oğluma bir kız alabileceksin. 8Eğer kız seninle gelmek istemezse, içtiğin ant seni bağlamaz. Yalnız, oğlumu oraya götürme.” 9Bunun üzerine uşak elini efendisi İbrahim'in uyluğunun altına koyarak bu konuda ant içti.
10Sonra efendisinden on deve alarak en iyi eşyalarla birlikte yola çıktı; Aram-Naharayim'e, Nahor'un yaşadığı kente gitti. 11Develerini kentin dışındaki kuyunun yanına çöktürdü. Akşamüzeriydi, kadınların su almak için dışarı çıkacakları zamandı.
12Uşak, “Ya RAB, efendim İbrahim'in Tanrısı, yalvarırım bugün beni başarılı kıl” diye dua etti, “Efendim İbrahim'e iyilik et. 13İşte, pınarın başında bekliyorum. Kentin kızları su almaya geliyorlar. 14Birine, ‘Lütfen testini indir, biraz su içeyim’ diyeceğim. O da, ‘Sen iç, ben de develerine içireyim’ derse, bileceğim ki o kız kulun İshak için seçtiğin kızdır. Böylece efendime iyilik ettiğini anlayacağım.”
15O duasını bitirmeden, İbrahim'in kardeşi Nahor'la karısı Milka'nın oğlu Betuel'in kızı Rebeka, omuzunda su testisiyle dışarı çıktı. 16Çok güzel bir genç kızdı. Ona erkek eli değmemişti. Pınara gitti, testisini doldurup geri döndü. 17Uşak onu karşılamaya koştu, “Lütfen testinden biraz su ver, içeyim” dedi.
18Rebeka, “İç, efendim” diyerek hemen testisini indirdi, içmesi için ona uzattı.
19Ona su verdikten sonra, “Develerin için de su çekeyim” dedi, “Kanıncaya kadar içsinler.” 20Çabucak suyu hayvanların teknesine boşalttı, yine su çekmek için kuyuya koştu. Adamın bütün develeri için su çekti. 21Adam RAB'bin yolunu açıp açmadığını anlamak için sessizce genç kızı süzüyordu.
22Develer su içtikten sonra, adam bir beka ağırlığında altın bir burun halkasıyla on şekel ağırlığında iki altın bilezik çıkardı. 23“Lütfen söyle, kimin kızısın sen?” diye sordu, “Babanın evinde geceyi geçirebileceğimiz bir yer var mı?”
24Kız, “Milka'yla Nahor'un oğlu Betuel'in kızıyım” diye karşılık verdi, 25“Bizde saman ve yem bol, geceyi geçirebileceğiniz yer de var.”
26Adam eğilip RAB'be tapındı. 27“Efendim İbrahim'in Tanrısı RAB'be övgüler olsun” dedi, “Sevgisini, sadakatini efendimden esirgemedi. Efendimin akrabalarının evine giden yolu bana gösterdi.”
28Kız annesinin evine koşup olanları anlattı. 29Rebeka'nın Lavan adında bir kardeşi vardı. Lavan pınarın başındaki adama doğru koştu. 30Kızkardeşinin burnundaki halkayı, kollarındaki bilezikleri görmüştü. Rebeka adamın kendisine söylediklerini de anlatınca, Lavan adamın yanına gitti. Adam pınarın başında, develerinin yanında duruyordu. 31Lavan, “Eve buyur, ey RAB'bin kutsadığı adam” dedi, “Niçin dışarıda bekliyorsun? Senin için oda, develerin için yer hazırladım.”
32Böylece adam eve girdi. Lavan develerin kolanlarını çözdü, onlara saman ve yem verdi. Adamla yanındakilere ayaklarını yıkamaları için su getirdi. 33Önüne yemek konulunca, adam, “Niçin geldiğimi anlatmadan yemek yemeyeceğim” dedi.
Lavan, “Öyleyse anlat” diye karşılık verdi.
34Adam, “Ben İbrahim'in uşağıyım” dedi, 35“RAB efendimi alabildiğine kutsadı. Onu zengin etti. Ona davar, sığır, altın, gümüş, erkek ve kadın köleler, develer, eşekler verdi. 36Karısı Sara ileri yaşta efendime bir oğul doğurdu. Efendim sahip olduğu her şeyi oğluna verdi. 37-38‘Ülkelerinde yaşadığım Kenanlılar'dan oğluma kız almayacaksın. Oğluma kız almak için babamın ailesine, akrabalarımın yanına gideceksin’ diyerek bana ant içirdi.
39“Efendime, ‘Ya kız benimle gelmezse?’ diye sordum.
40“Efendim, ‘Yolunda yürüdüğüm RAB meleğini seninle gönderecek, yolunu açacak’ dedi, ‘Akrabalarımdan, babamın ailesinden oğluma bir kız getireceksin. 41İçtiğin anttan ancak akrabalarımın yanına vardığında sana kızı vermezlerse, evet, ancak o zaman özgür olabilirsin.’
42“Bugün pınarın başına geldiğimde şöyle dua ettim: ‘Ya RAB, efendim İbrahim'in Tanrısı, yalvarırım yolumu aç. 43İşte pınarın başında bekliyorum. Su almaya gelen kızlardan birine, lütfen testinden bana biraz su ver, içeyim, diyeceğim. 44O da, sen iç, develerin için de su çekeyim derse, anlayacağım ki efendimin oğlu için RAB'bin seçtiği kız odur.’
45“Ben içimden dua ederken, Rebeka omuzunda su testisiyle dışarı çıktı. Pınar başına gidip su aldı. Ona, ‘Lütfen, biraz su ver, içeyim’ dedim.
46“Rebeka hemen testisini omuzundan indirdi, ‘İç efendim’ dedi, ‘Ben de develerine içireyim.’ Ben içtim. Develere de su verdi.
47“Ona, ‘Kimin kızısın sen?’ diye sordum.
“ ‘Milka'yla Nahor'un oğlu Betuel'in kızıyım’ dedi.
“Bunun üzerine burnuna halka, kollarına bilezik taktım. 48Eğilip RAB'be tapındım. Efendimin oğluna kardeşinin torununu almak için bana doğru yolu gösteren efendim İbrahim'in Tanrısı RAB'be övgüler sundum. 49Şimdi efendime sevgi ve sadakat mı göstereceksiniz, yoksa olmaz mı diyeceksiniz, bana bildirin. Öyle ki, ben de ne yapacağıma karar vereyim.”
50Lavan'la Betuel, “Bu RAB'bin işi” diye karşılık verdiler, “Biz sana ne iyi, ne kötü diyebiliriz. 51İşte Rebeka burada. Al götür. RAB'bin buyurduğu gibi efendinin oğluna karı olsun.”
52İbrahim'in uşağı bu sözleri duyunca, yere kapanarak RAB'be tapındı. 53Rebeka'ya altın, gümüş takımlar, giysiler, kardeşiyle annesine de değerli eşyalar çıkarıp verdi. 54Sonra yanındakilerle birlikte yedi, içti. Geceyi orada geçirdiler.
Sabah kalkınca İbrahim'in uşağı, “Beni yolcu edin, efendime döneyim” dedi.
55Rebeka'nın kardeşiyle annesi, “Bırak kız on gün kadar bizimle kalsın, sonra gidersin” diye karşılık verdiler.
56Adam, “Madem RAB yolumu açtı, beni geciktirmeyin” dedi, “İzin verin, efendime döneyim.”
57“Kızı çağırıp ona soralım” dediler. 58Rebeka'yı çağırıp, “Bu adamla gitmek istiyor musun?” diye sordular.
Rebeka, “İstiyorum” dedi.
59Böylece Rebeka'yla dadısını, İbrahim'in uşağıyla adamlarını uğurlamaya çıktılar. 60Rebeka'yı şöyle kutsadılar:
“Ey kızkardeşimiz,
Binlerce, on binlerce kişiye analık et,
Soyun düşmanlarının kentlerini mülk edinsin.”
61Rebeka'yla genç hizmetçileri hazırlanıp develere binerek İbrahim'in uşağını izlediler. Uşak Rebeka'yı alıp oradan ayrıldı.
62İshak Beer-Lahay-Roi'den gelmişti. Çünkü Negev bölgesinde yaşıyordu. 63Akşamüzeri düşünmek için tarlaya gitti. Başını kaldırdığında develerin yaklaştığını gördü. 64Rebeka İshak'ı görünce deveden indi, 65İbrahim'in uşağına, “Tarladan bizi karşılamaya gelen şu adam kim?” diye sordu.
Uşak, “Efendim” diye karşılık verdi. Rebeka peçesini alıp yüzünü örttü.
66Uşak bütün yaptıklarını İshak'a anlattı. 67İshak Rebeka'yı annesi Sara'nın yaşamış olduğu çadıra götürüp onunla evlendi. Böylece Rebeka İshak'ın karısı oldu. İshak onu sevdi. Annesinin ölümünden sonra onunla avunç buldu.

AÇIKLAMA: Zaman zaman insanlar, ‘Farklı dinden insanlar evlenebilir mi?’ diye sorarlar. Aslında çok önemli bir mesele çünkü evlilik tüm hayatımızı yönlendiren bir olaydır. İbrahim’in burada yaptığı bu konuda bize ışık tutacaktır. Bir önceki bölümde gördüğümüz gibi İbrahim karısını gömmek için eski memleketine dönmeyip Kenan diyarında bir arsa satın alarak vaat edilen toprağa sahip çıkmak istedi. Fakat öbür yandan kırk yaşına yaklaşan oğlu İshak’a aralarında yaşadığı putperest halklardan bir eş almak istemiyordu. Ne yapabilir? Bu durumda en güvenilir uşağı ve evin kahyası olan Eliezer’i yanına çağırır ve oğlu İshak’a çevrelerindeki pagan uluslardan bir eş almayacağına dair ant içmesini buyurur. Bunun yerine akrabalarının yaşadığı Mezopotamya’nın üst kısmına, bugünkü Harran yöresine gidip bir eş bulmasını ister.  Bunu sebebi şu: İbrahim’in akrabaları gerçek Tanrı’ya tapıyorlardı o yüzden onlardan gelin almasını istiyordu. Fakat aynı zamanda İshak’ın vaat edilen toprağın dışına çıkmasını da istemiyordu o yüzden Eliezer’i onun yerine gönderir.
	Uzun bir seyahatten sonra Eliezer Harran yöresine varır ve bir kuyunun yanında oturur. Orada İbrahim’in Tanrı’sına yakararak efendisinin oğluna uygun bir eş göstermesini ister. Daha duasını bitirmeden son derece güzel bir kız, Rebeka yaklaşır. Eliezer’in su istemesi üzerine kız hem kendisine hem de develerine su vermeye başlar. Bu çok büyük bir fedakarlıktı çünkü bir deve yaklaşık 100 litre su içebilir. Yine de Rebeka bütün develerine testiyle su çeker verir. Daha sonra Eliezer kızın İbrahim’in akrabalarından olduğunu duyunca duasının yanıtlandığını anlar ve diz çökerek Rab’be secde eder. Şaşıran kız hemen ağabeyini çağırır ve Eliezer’i evlerine buyururlar. Yemeğe oturunca İbrahim’in uşağı hikayesini tüm aileye anlatır. Bunun Tanrı’nın işi olduğunu anlayan aile, Rebeka’nın rızasını aldıktan sonra kızı verirler. Böylece Eliezer, vakit harcamadan Rebeka’yı alıp memleketine döner. Orada İshak ve Rebeka evlendiler.
	Bu güzel aşk hikayesi aslında bize çok şey öğretir. Bu günlerde gençler genellikle kendi keyiflerine göre kimseye danışmadan evlenmek istiyorlar. Ancak burada gördüğümüz gibi büyüklerimizin bu konudaki fikirleri ve tecrübeleri önemli bir rol oynuyor. Aynı zamanda iki insanı zorla evlendirmenin yanlış olduğunu görüyoruz. Nitekim hem Rebeka’nın hem de İshak’ın rızası önemlidir. Dahası tüm bu ‘kız isteme’ sürecinde Tanrı’ya danışmanın ne kadar önemli olduğunu görüyoruz. Sonuçta aşkın gözü kördür derler ama işin sonunu bilen Tanrı bize en doğrusunu gösterebilir. En baştaki sorumuza dönecek olursak, İbrahim’in oğluna gerçek Tanrı’ya inanmayan uluslardan gelin almayı ısrarla reddettiğini görüyoruz. Tanrı’nın Sözü dediği gibi, bizler dünyanın içinde olsak da bu dünyadan değiliz (Yuhanna 17). Böylece bir Mesih imanlısı evlenecekse Elçi Pavlus’un dediği gibi ‘Rab’be ait biri’ ile evlenmeli (1.Korintliler 7:39). Başka yerde net bir şekilde buyurduğu gibi ‘İmansızlarla aynı boyunduruğa girmeyin (2.Korintliler 6:14).’ Sonuç olarak sadece gelip geçici aşk üzerine kurulan bir evliliğin ömrü belirsiz iken Tanrı’nın hikmetine dayanan evlilik O’nun kutsamasıyla her şeye dayanabilecek güçtedir.
Şubat 3
YAKUP’LA ESAV
Yaratılış 25:1-35
1İbrahim bir kadınla daha evlendi. Kadının adı Ketura'ydı. 2Ondan Zimran, Yokşan, Medan, Midyan, Yişbak, Şuah adlı çocukları oldu. 3Yokşan'dan da Şeva, Dedan oldu. Dedan soyundan Aşurlular, Letuşlular, Leumlular doğdu. 4Midyan'ın Efa, Efer, Hanok, Avida, Eldaa adlı oğulları oldu. Bunların hepsi Ketura'nın soyundandı.
5İbrahim sahip olduğu her şeyi İshak'a bıraktı. 6Cariyelerinin oğullarına da armağanlar verdi. Kendisi sağken bu çocukları oğlu İshak'tan uzaklaştırıp doğuya gönderdi.
7İbrahim yüz yetmiş beş yıl yaşadı. Ömrü bu kadardı. 8Kocamış, yaşama doymuş, iyice yaşlanmış olarak son soluğunu verdi. Ölüp atalarına kavuştu. 9Oğulları İshak'la İsmail onu Hititli* Sohar oğlu Efron'un tarlasında Mamre'ye yakın Makpela Mağarası'na gömdüler. 10*İbrahim o tarlayı Hititler'den satın almıştı. Böylece İbrahim'le karısı Sara oraya gömüldüler. 11Tanrı İbrahim'in ölümünden sonra oğlu İshak'ı kutsadı. İshak Beer-Lahay-Roi'de yaşıyordu.
12Sara'nın cariyesi Mısırlı Hacer'in İbrahim'e doğurduğu İsmail'in öyküsü: 13Doğum sırasına göre İsmail'in oğullarının adları şunlardır: İlk oğlu Nevayot. Sonra Kedar, Adbeel, Mivsam, 14Mişma, Duma, Massa, 15Hadat, Tema, Yetur, Nafiş, Kedema gelir. 16İsmail'in oğulları olan bu on iki bey oymakların atalarıydı. Köylerine, obalarına da bu adları verdiler. 17İsmail yüz otuz yedi yıl yaşadıktan sonra son soluğunu verdi. Ölüp halkına kavuştu. 18İsmailoğulları Aşur'a doğru giderken Mısır sınırı yakınında, Havila ile Şur arasındaki bölgeye yerleştiler. Kardeşlerinin yaşadığı yerin doğusuna yerleşmişlerdi.
19İbrahim'in oğlu İshak'ın öyküsü: 20İshak Aramlı Lavan'ın kızkardeşi, Paddan-Aramlı Betuel'in kızı Rebeka'yla evlendiğinde kırk yaşındaydı. 21İshak karısı için RAB'be yakardı, çünkü karısı kısırdı. RAB İshak'ın yakarışını yanıtladı, Rebeka hamile kaldı. 22Çocuklar karnında itişiyordu. Rebeka, “Nedir bu başıma gelen?” diyerek RAB'be danışmaya gitti. 23*RAB onu şöyle yanıtladı:
“Rahminde iki ulus var,
Senden iki ayrı halk doğacak,
Biri öbüründen güçlü olacak,
Büyüğü küçüğüne hizmet edecek.”
24Doğum vakti gelince, Rebeka'nın ikiz oğulları oldu. 25İlk doğan oğlu kıpkırmızı ve tüylüydü; kırmızı bir cüppeyi andırıyordu. Adını Esav koydular. 26Sonra kardeşi doğdu. Eliyle Esav'ın topuğunu tutuyordu. Bu yüzden İshak ona Yakup adını verdi. Rebeka doğum yaptığında İshak altmış yaşındaydı.
27Çocuklar büyüdü. Esav kırları seven usta bir avcı oldu. Yakup'sa hep çadırda oturan sakin bir adamdı. 28İshak Esav'ı daha çok severdi, çünkü onun getirdiği av etlerini yerdi. Rebeka ise Yakup'u severdi.
29Bir gün Yakup çorba pişirirken Esav avdan geldi. Aç ve bitkindi. 30Yakup'a, “Lütfen şu kızıl çorbadan biraz ver de içeyim. Aç ve bitkinim” dedi. Bu nedenle ona Edom adı da verildi.
31Yakup, “Önce sen ilk oğulluk hakkını bana ver” diye karşılık verdi.
32Esav, “Baksana, açlıktan ölmek üzereyim” dedi, “İlk oğulluk hakkının bana ne yararı var?”
33*Yakup, “Önce ant iç” dedi. Esav ant içerek ilk oğulluk hakkını Yakup'a sattı. 34Yakup Esav'a ekmekle mercimek çorbası verdi. Esav yiyip içtikten sonra kalkıp gitti.
Böylece Esav ilk oğulluk hakkını küçümsemiş oldu.

AÇIKLAMA: İbrahim’in bereketli hayatının bakiyesini okuyoruz burada. Sara’nın ölümünden sonra bir daha evlendi ve bir çok çocuğu daha oldu. İsmail’den de pek çok torunu oldu ancak ilerde aralarında kavgalar olmasın diye hepsini Sara’dan doğan tek oğlu İshak’tan uzaklaştırdı. Çünkü Tanrı’nın vaat ettiği miras ve kutsal antlaşmanın bir tek İshak’ın soyuyla süreceğini biliyordu (Yaratılış 17:19, 21:12). Böylece 175 yaşına vardığında İbrahim son soluğunu verdi ve daha önce Hititler’den satın aldığı Makpela Mağarası’nda Sara’nın yanına gömüldü. İman atası İbrahim öldüyse de Tanrı’nın kutsaması oğlu İshak’ın üzerinde etkinliğini sürdürdü.
	Bundan önce İshak’la eşi Rebeka bir türlü çocuk sahibi olamıyorlardı. İshak babası gibi Rab’be yakardı ve Tanrı, Rebeka’ya bir değil iki çocuk birden verdi. Rahmindeki çocuklar itişince Rebeka Rab’be sebebini sordu. Rab de, ‘Rahminde iki ulus var, senden iki ayrı halk doğacak, biri öbüründen güçlü olacak, büyüğü küçüğüne hizmet edecek’ dedi. Çok ilginç, çünkü burada daha doğmamış bu iki çocuğun gelecekleri belirtilir. Yani bundan Tanrı’nın geleceği bildiğini ve kutsal planı doğrultusunda kimseleri seçtiğini anlıyoruz (bkz. Romalılar 9:10-13). Ama bu demek değil ki Rab onları iyi ya da kötü bir kadere teslim etti. Bölümün devamında gördüğümüz gibi hayatlarının gidişatını belirlemede kendi kararları de büyük rol oynamıştı. Anlaşılan şu ki hem Tanrı’nın iradesi hem de bizim irademiz ortak bir şekilde hayatımızın çizgisini belirtir.

Daha doğarken ikizlerin maceraları başlar. Büyük oğlan tüylü olduğu için Esav ismini alır. Kardeşi ise ağabeyinin topuğuna tutunduğu için ‘Yakup’ ismini alır. Büyürlerken de ikisi birbirinin tam zıttıdır. Güçlü avcı olan Esav, babasının favorisiydi. Daha çok eve bağlı Yakup ise annesinin gözdesiydi. Büyüdükten sonra aralarında küçük ama çok önemli bir olay yaşanır. Bir gün Esav argın yorgun avdan gelir ve Yakup’un yapmakta olduğu kızıl mercimek çorbasından vermesini ister.
 Her zamanki uyanık Yakup fırsatı bilip çorba karşılığında Esav’dan ilk oğulluk hakkını talep eder. Sadece açlığını düşünen Esav ilk oğulluk hakkını hemen satar. Aslında Esav’la Yakup Tanrı’nın dedeleri İbrahim’e vaat ettiği kutsal mirastan haberdardılar. Ne var ki Yakup bu ruhsal bereketi çok arzularken Esav onu hiç önemsemedi bile. Esav’ın Tanrı’nın kutsal değerlerine hiç bir saygısı yoktu. Böylece bir kase çorba uğruna Tanrı’dan gelen mirası kardeşine sattı (İbraniler 12:16). Bizler de bazen kin, nefret ve şehvet gibi basit günahlara taviz vererek Tanrı’nın öz değerlerine saygısızlık eder ve kutsal bereketinden yoksun kalırız.
Şubat 4
İSHAK’IN İMANI
Yaratılış 26:1-35
1İbrahim'in yaşadığı dönemdeki kıtlıktan başka ülkede bir kıtlık daha oldu. İshak Gerar'a, Filist Kralı Avimelek'in yanına gitti. 2RAB İshak'a görünerek, “Mısır'a gitme” dedi, “Sana söyleyeceğim ülkeye yerleş. 3*Orada bir süre kal. Ben seninle olacak, seni kutsayacağım: Bütün bu toprakları sana ve soyuna vereceğim. Baban İbrahim'e ant içerek verdiğim sözü yerine getireceğim. 4Soyunu gökteki yıldızlar kadar çoğaltacağım. Bu ülkelerin tümünü onlara vereceğim. Yeryüzündeki bütün uluslar senin soyun aracılığıyla kutsanacak. 5Çünkü İbrahim sözümü dinledi. Uyarılarıma, buyruklarıma, kurallarıma, yasalarıma bağlı kaldı.”
6Böylece İshak Gerar'da kaldı. 7*Yöre halkı karısıyla ilgili soru sorunca, “Kızkardeşimdir” diyordu. Çünkü “Karımdır” demekten korkuyordu. Rebeka yüzünden yöre halkı beni öldürebilir diye düşünüyordu. Çünkü Rebeka güzeldi.
8İshak orada uzun zaman kaldı. Bir gün Filist Kralı Avimelek, pencereden dışarı bakarken, İshak'ın karısı Rebeka'yı okşadığını gördü. 9İshak'ı çağırtarak, “Bu kadın gerçekte senin karın!” dedi, “Neden kızkardeşin olduğunu söyledin?”
İshak, “Çünkü onun yüzünden canımdan olurum diye düşündüm” dedi.
10Avimelek, “Nedir bize bu yaptığın?” dedi, “Az kaldı halkımdan biri karınla yatacaktı. Bize suç işletecektin.” 11Sonra bütün halka, “Kim bu adama ya da karısına dokunursa, kesinlikle öldürülecek” diye buyruk verdi.
12İshak o ülkede ekin ekti ve o yıl ektiğinin yüz katını biçti. RAB onu kutsamıştı. 13İshak bolluğa kavuştu. Varlığı gittikçe büyüyordu. Çok zengin oldu. 14Sürülerle davar, sığır ve birçok uşak sahibi oldu. Filistliler onu kıskanmaya başladılar. 15Babası İbrahim yaşarken kölelerinin kazmış olduğu bütün kuyuları toprakla doldurup kapadılar.
16Avimelek İshak'a, “Ülkemizden git” dedi, “Çünkü gücün bizim gücümüzü aştı.” 17İshak oradan ayrıldı. Gerar Vadisi'nde çadır kurup oraya yerleşti. 18Babası İbrahim yaşarken kazılmış olan kuyuları yeniden açtırdı. Çünkü Filistliler İbrahim'in ölümünden sonra o kuyuları kapamışlardı. Kuyulara aynı adları, babasının vermiş olduğu adları verdi.
19İshak'ın köleleri vadide kuyu kazarken bir kaynak buldular. 20Gerar'ın çobanları, “Su bizim” diyerek İshak'ın çobanlarıyla kavgaya tutuştular. İshak kendisiyle çekiştikleri için kuyuya Esek adını verdi.
21İshak'ın köleleri başka bir kuyu kazdılar. Bu kuyu yüzünden de kavga çıkınca İshak kuyuya Sitna adını verdi. 22Oradan ayrılıp başka bir yerde kuyu kazdırdı. Bu kuyu yüzünden kavga çıkmadı. Bu nedenle İshak ona Rehovot adını verdi. “RAB en sonunda bize rahatlık verdi” dedi, “Bu ülkede verimli olacağız.”
23İshak oradan Beer-Şeva'ya gitti. 24O gece RAB kendisine görünerek, “Ben baban İbrahim'in Tanrısı'yım, korkma” dedi, “Seninle birlikteyim. Seni kutsayacak, kulum İbrahim'in hatırı için soyunu çoğaltacağım.” 25İshak orada bir sunak yaparak RAB'bi adıyla çağırdı. Çadırını oraya kurdu. Köleleri de orada bir kuyu kazdı.
26*Avimelek, danışmanı Ahuzzat ve ordusunun komutanı Fikol ile birlikte, Gerar'dan İshak'ın yanına gitti. 27İshak onlara, “Niçin yanıma geldiniz?” dedi, “Benden nefret ediyorsunuz. Üstelik beni ülkenizden kovdunuz.”
28-29“Açıkça gördük ki, RAB seninle” diye yanıtladılar, “Onun için, aramızda ant olsun: Biz nasıl sana dokunmadıksa, hep iyi davranarak seni esenlik içinde gönderdikse, sen de bize kötülük etme. Bu konuda seninle anlaşalım. Sen şimdi RAB'bin kutsadığı bir adamsın.”
30İshak onlara bir şölen verdi, yiyip içtiler. 31Sabah erkenden kalkıp karşılıklı ant içtiler. Sonra İshak onları yolcu etti. Esenlik içinde oradan ayrıldılar.
32Aynı gün İshak'ın köleleri gelip kazdıkları kuyu hakkında kendisine bilgi verdiler, “Su bulduk” dediler. 33İshak kuyuya Şiva adını verdi. Bu yüzden kent bugüne kadar Beer-Şeva diye anılır.
34Esav kırk yaşında Hititli Beeri'nin kızı Yudit ve Hititli Elon'un kızı Basemat'la evlendi. 35Bu kadınlar İshak'la Rebeka'nın başına dert oldular.

AÇIKLAMA: İbrahim gibi büyük bir iman kahramanın izinden gitmek çok zor olsa gerek. Oğlu İshak hep babasının gölgesinde kaldı ama bu bölümde Tanrı’nın onunla ayrıca ilgilendiğini görüyoruz. İshak bir çok açıdan babası İbrahim’e çekti. Bu bölümde ikisinin hayatı kıyaslanıyor. İshak neredeyse aynı sıkıntılarla karşılaşır ve çoğu zaman babasının yaptığını tekrarlar. Yaratılış 13’te olduğu gibi yine büyük bir kıtlık baş gösterir. İshak babasının yaptığı gibi Mısır’a inmeyi düşünürken Rab ona görünerek gitmesini engeller. Sonra Rab İshak’a İbrahim’e verdiği vaatleri tekrarlar: ‘Ben seninle olacağım, seni kutsayacağım. Bütün bu toprakları sana ve soyuna vereceğim. Soyunu gökteki yıldızlar kadar çoğaltacağım. Yeryüzündeki bütün uluslar senin soyun aracılığıyla kutsanacak.’ Rab’bin bu sözleri İshak’a tekrarlaması mutlaka ki onu cesaretlendirmişti. Babasını bereketleyen ve beraberinde olan Tanrı’nın kendisiyle de olduğunu anlamıştı. Sonra Rab İbrahim’in yaptığı gibi buyruklarına uymasını söyler.
	Böylece İshak Mısır’a inmeyerek babasının hatasını tekrarlamaz. Ne var ki Gerar’da kaldığı sürece İbrahim’in yaklaşık 80 sene önce yaptığı aynısını yapar. O zaman İbrahim kendini korumak için eşi Sara’nın kız kardeşi olduğunu söyleyerek Kral Avimelek’e yalan söyledi.  Ne ilginçtir ki İshak da kendini kurtarmak için karısı Rebeka için aynı hikayeyi uydurur. Burada babaların günahları çocuklarını nasıl etkilediğini görüyoruz. Çok geçmeden Kral Avimelek yalanını yakalar ve onu azarlar. Sonra kimsenin onlara zarar vermemesi için ferman çıkarır. Ardından Rab, İbrahim’e yaptığı gibi İshak’ı da maddi olarak bereketler. Fakat olağanüstü zenginliği sonucunda bölgedeki Filistliler onu kıskanmaya başlar. Böylece Avimelek, İshak’ı ülkesinden kovar. Ondan sonra İshak her gittiği yerde kuyu kazıp yerleşmek istediğinde yöredeki halkla sıkıntılar yaşar ve yine taşınmak zorunda kalır. Aslında İshak varlıklı bir insandı ve isteseydi onlarla çekişip hakkını savunabilirdi. Ama yine babası İbrahim gibi barışçıl bir insan olduğunu görüyoruz.
	En sonunda İshak babasının da yıllar önce yaşadığı ve kuyu kazdığı Beer Şeva’ya gelir. Orada Rab ona ikinci bir defa görünüp onunla birlikte olduğunu belirtir. Sonra İshak babasının defalarca yaptığı gibi bir sunak yapar ve Rab’be yakarır. O sırada Avimelek bir şey olmamış gibi gelip İbrahim’le yaptığı benzer bir anlaşma İshak’la da yapar (Yaratılış 20). Böylece İshak feraha kavuşur. Aslında bütün bu bölüm İshak’ın kişisel olarak Tanrı’yı nasıl tecrübe ettiğini anlatır. İmanlı ailede büyüyen bir çok kişi benzer bir süreçten geçer. Başta imanlı bir ortamda yetiştiği için kendini imanlı sanır ancak bir süre sonra Tanrı’yı bizzat tanıması gerektiğini anlar. Birinin dediği gibi Tanrı’nın çocukları var ama torunları yoktur. İşte burada Tanrı’nın İshak’la özel bir şekilde ilgilenmesi sonucunda İshak artık kişisel olarak Tanrı’ya iman eder ve yolunda ilerlemeye başlar. Ayrıca Rab İbrahim’e verdiği vaadi unutmayıp soyuna da aktararak her açıdan güvenilir ve sadık olduğunu ispatlar.
Şubat 5
İSHAK’IN BEREKETİ
Yaratılış 27:1-46
1İshak yaşlanmış, gözleri görmez olmuştu. Büyük oğlu Esav'ı çağırıp, “Oğlum!” dedi.
Esav, “Efendim!” diye yanıtladı.
2İshak, “Artık yaşlandım” dedi, “Ne zaman öleceğimi bilmiyorum. 3Silahlarını –ok kılıfını, yayını– al, kırlara çıkıp benim için bir hayvan avla. 4Sevdiğim lezzetli bir yemek yap, bana getir yiyeyim. Ölmeden önce seni kutsayayım.”
5İshak, oğlu Esav'la konuşurken Rebeka onları dinliyordu. Esav avlanmak için kıra çıkınca, 6Rebeka oğlu Yakup'a şöyle dedi: “Dinle, babanın ağabeyin Esav'a söylediklerini duydum. 7Baban ona, ‘Bana bir hayvan avla getir’ dedi, ‘Lezzetli bir yemek yap, yiyeyim. Ölmeden önce seni RAB'bin huzurunda kutsayayım.’ 8Bak oğlum, sana söyleyeceklerimi iyi dinle: 9Git süründen bana iki seçme oğlak getir. Onlarla babanın sevdiği lezzetli bir yemek yapayım. 10Yemesi için onu babana sen götüreceksin. Öyle ki, ölmeden önce seni kutsasın.”
11Yakup, “Ama kardeşim Esav'ın bedeni kıllı, benimkiyse kılsız” diye yanıtladı, 12“Ya babam bana dokunursa? O zaman kendisini aldattığımı anlar. Kutsama yerine üzerime lanet getirmiş olurum.”
13Annesi, “Sana gelecek lanet bana gelsin, oğlum” dedi, “Sen beni dinle, git oğlakları getir.”
14Yakup gidip oğlakları annesine getirdi. Annesi babasının sevdiği lezzetli bir yemek yaptı. 15Büyük oğlu Esav'ın en güzel giysileri o anda evdeydi. Rebeka onları küçük oğlu Yakup'a giydirdi. 16Ellerinin üstünü, ensesinin kılsız yerini oğlak derisiyle kapladı. 17Yaptığı güzel yemekle ekmeği Yakup'un eline verdi.
18Yakup babasının yanına varıp, “Baba!” diye seslendi.
Babası, “Evet, kimsin sen?” dedi.
19Yakup, “Ben ilk oğlun Esav'ım” diye karşılık verdi, “Söylediğini yaptım. Lütfen kalk, otur da getirdiğim av etini ye. Öyle ki, beni kutsayabilesin.”
20İshak, “Nasıl böyle çabucak buldun, oğlum?” dedi.
Yakup, “Tanrın RAB bana yardım etti” diye yanıtladı.
21İshak, “Yaklaş, oğlum” dedi, “Sana dokunayım, gerçekten oğlum Esav mısın, değil misin anlayayım.”
22Yakup babasına yaklaştı. Babası ona dokunarak, “Ses Yakup'un sesi, ama eller Esav'ın elleri” dedi. 23Onu tanıyamadı. Çünkü Yakup'un elleri ağabeyi Esav'ın elleri gibi kıllıydı. İshak onu kutsamak üzereyken, 24bir daha sordu: “Sen gerçekten oğlum Esav mısın?”
Yakup, “Evet!” diye yanıtladı.
25İshak, “Oğlum, av etini getir yiyeyim de seni kutsayayım” dedi. Yakup önce yemeği, sonra şarabı getirdi. İshak yedi, içti. 26“Yaklaş da beni öp, oğlum” dedi. 27*Yakup yaklaşıp babasını öptü. Babası onun giysilerini kokladı ve kendisini kutsayarak şöyle dedi:
“İşte oğlumun kokusu
Sanki RAB'bin kutsadığı kırların kokusu.
 28Tanrı sana göklerin çiyinden
Ve yerin verimli topraklarından
Bol buğday ve yeni şarap versin.
 29*Halklar sana kulluk etsin,
Uluslar boyun eğsin.
Kardeşlerine egemen ol,
Kardeşlerin sana boyun eğsin.
Sana lanet edenlere lanet olsun,
Seni kutsayanlar kutsansın.”
30İshak Yakup'u kutsadıktan ve Yakup babasının yanından ayrıldıktan hemen sonra kardeşi Esav avdan döndü. 31Esav da lezzetli bir yemek yaparak babasına götürdü. Ona, “Baba, kalk, getirdiğim av etini ye” dedi, “Öyle ki, beni kutsayabilesin.”
32Babası, “Sen kimsin?” diye sordu.
Esav, “Ben ilk oğlun Esav'ım” diye karşılık verdi.
33İshak'ı bir titreme sardı. Tir tir titreyerek, “Öyleyse daha önce avlanıp bana yemek getiren kimdi?” diye sordu, “Sen gelmeden önce yemeğimi yiyip onu kutsadım. Artık o kutsanmış oldu.”
34Esav babasının anlattıklarını duyunca, acı acı haykırdı. “Beni de kutsa, baba, beni de!” dedi.
35İshak, “Kardeşin gelip beni kandırdı” diye karşılık verdi, “Senin yerine o kutsandı.”
36*Esav, “Ona boşuna mı Yakup diyorlar?” dedi, “İki kezdir beni aldatıyor. Önce ilk oğulluk hakkımı aldı. Şimdi de benim yerime o kutsandı.” Sonra, “Kutsamak için bana bir hak ayırmadın mı?” diye sordu.
37İshak, “Onu sana egemen kıldım” diye yanıtladı, “Bütün kardeşlerini onun hizmetine verdim. Onu buğday ve yeni şarapla besledim. Senin için ne yapabilirim ki, oğlum?”
38*Esav, “Sen yalnız bir kişiyi mi kutsayabilirsin baba?” dedi, “Beni de kutsa, baba, beni de!” Sonra hıçkıra hıçkıra ağlamaya başladı.
39*Babası şöyle yanıtladı:
“Göklerin çiyinden,
Zengin topraklardan
Uzak yaşayacaksın.
 40*Kılıcınla yaşayacak,
Kardeşine hizmet edeceksin.
Ama özgür olmak isteyince,
Onun boyunduruğunu kırıp atacaksın.”
41Babası Yakup'u kutsadığı için Esav kardeşi Yakup'a kin bağladı. “Nasıl olsa babamın ölümü yaklaştı” diye düşünüyordu, “O zaman kardeşim Yakup'u öldürürüm.”
42Büyük oğlu Esav'ın ne düşündüğü Rebeka'ya bildirilince Rebeka küçük oğlu Yakup'u çağırttı. “Bak, ağabeyin Esav seni öldürmeyi düşünerek kendini avutuyor” dedi, 43“Beni dinle, oğlum. Hemen Harran'a, kardeşim Lavan'ın yanına kaç. 44-45Ağabeyinin öfkesi dinip sana kızgınlığı geçinceye, ona yaptığını unutuncaya kadar orada kal. Birini gönderir, seni getirtirim. Niçin bir günde ikinizden de yoksun kalayım?”
46Sonra İshak'a, “Bu Hititli kadınlar yüzünden canımdan bezdim” dedi, “Eğer Yakup da bu ülkenin kızlarıyla, Hitit kızlarıyla evlenirse, nasıl yaşarım?”

AÇIKLAMA: Bu bölümde gelişen olaylar başta kafamızı karıştırabilir. Hilekarlığa başvuran Yakup nasıl olur Tanrı’nın kutsamasını alabildi? İshak yaşlandıkça gözleri görmez oldu. Günün birinde en çok sevdiği büyük oğlu Esav’ı çağırır ve bir şeyler avlanıp yemek yapmasını ister. Bunun ardından onu kutsayacağına söz verir. Bu sıradan bir kutsama değildi. İshak mirası tümden Esav’a bırakmayı düşünüyor. O günlerde yazılı vasiyetnameler pek nadirdir. Babalar genellikle bu tür bir kutsamayla miraslarını  devrediyorlardı. Tabii burada sadece mal mülk söz konusu değil. Burada Tanrı’nın, babası İbrahim’e verdiği kutsama vaadi gündemde. Olanlara kulak misafiri olan Rebeka hemen harekete geçer ve küçük oğlu Yakup’u çağırır. Onun ağabeyi gibi giyinip annesinin pişirdiği yemekle kutsanmak üzere babasının huzuruna çıkmasını söyler. Yakup başta tereddüt etse de sonra annesine uyar ve dediklerini yapar. Gözleri görmeyen babasının huzuruna çıkınca İshak bir şeylerin yanlış olduğunu sezer. İki defa Yakup’a ‘Sen Esav mısın?’ diye sorar ve Yakup iki defa yalan söyleyerek ‘Evet!’ diye cevap verir. Sonunda Yakup’un giydiği ağabeysinin elbiselerinin kokusunu alınca ikna oluyor ve onu kutsuyor. Böylece İshak’ın bereketi Esav’a değil Yakup’a geçmişti.
Yine de soruyoruz – Tanrı’nın böyle bir oyun sonucunda Yakup’u kutsaması ne kadar doğru olabilir? Aslında daha doğmadan önce Rab ağabeyi Esav’ın yerine Yakup’u bereketleyeceğini söyledi (Yaratılış 25:23). İkizler büyüdükçe Esav’ın ruhsal olgulara karşı ilgisiz olduğunu gördük. Fakat büyük oğluna düşkün olan İshak baştaki peygamberlik sözünü bildiği halde, Yakup’un yerine Esav’ı kutsamaya kalkışır. Bunun Tanrı’nın istemine karşı olacağını bilen Rebeka bu defa hileyle kocasını kandırmak için plan kurar. Niyeti doğru olabilir ama yöntemi yanlıştı. Aslında İshak’ın körlüğü sadece fiziksel bir körlük değildi. İshak, Tanrı’nın planını bildiği halde onu görmezden gelip kendi bildiğini gerçekleştirmek istedi. Esav da bu olayda çok masum görünse de hiç de öyle değildi. Bir önceki bölümün sonunda o yörenin putperest halkı Hititlilerin bir değil iki kadınıyla evlenerek anne babasını çok üzdüğünü okuyoruz (26:34-35). Ayrıca daha önce Tanrı’nın mirasını küçümseyip ilk oğulluk hakkını bir mercimek çorbası uğruna sattığını da gördük. Neticede ailedeki herkes yanlışın içinde. Ama bütün bunlara rağmen Tanrı’nın planını gerçekleştirdiğini görüyoruz. Süleyman’ın yazdığı gibi: ‘Kişi yüreğinde gedeceği yolu tasarlar, ama adımlarını RAB yönlendirir (S.Özdeyişleri 16:9).’
Aslında Kutsal Kitap’ın bu yönünü seviyoruz. Kimseyi kayırmadan gerçekleri olduğu gibi anlatır. Çünkü gerçek hayat da böyledir. Masum kimse yoktur. Herkeste hile hurda var ama tüm bunlara rağmen Rab bize lütfunu göstermek için bir yol bulur.  Bunu sevgisine layık olduğumuz için değil, planına sadık kalmak ve bizi kurtarmak için yapar. Böylece günahın çoğaldığı yerde Tanrı’nın lütfu daha da çoğalmış oldu.
Şubat 6
YAKUP’UN DÜŞÜ
Yaratılış 28:1-22
1İshak Yakup'u çağırdı, onu kutsayarak, “Kenanlı kızlarla evlenme” diye buyurdu, 2“Hemen Paddan-Aram'a, annenin babası Betuel'in evine git. Orada dayın Lavan'ın kızlarından biriyle evlen. 3Her Şeye Gücü Yeten Tanrı seni kutsasın, verimli kılsın, soyunu çoğaltsın; soyundan halklar türesin. 4*İbrahim'i kutsadığı gibi seni ve soyunu da kutsasın. Öyle ki, Tanrı'nın İbrahim'e verdiği topraklara –üzerinde yabancı olarak yaşadığın bu topraklara– sahip olasın.” 5İshak Yakup'u böyle uğurladı. Yakup Paddan-Aram'a, kendisinin ve Esav'ın annesi Rebeka'nın kardeşi Aramlı Betuel oğlu Lavan'ın yanına gitmek üzere yola çıktı.
6-7Esav İshak'ın Yakup'u kutsadığını, evlenmek üzere Paddan-Aram'a gönderdiğini öğrendi. Ayrıca Yakup'u kutsarken, babasının, “Kenanlı kızlarla evlenme” diye buyurduğunu, Yakup'un da annesiyle babasını dinleyip Paddan-Aram'a gittiğini öğrendi. 8Böylece babasının Kenanlı kızlardan hoşlanmadığını anladı. 9İsmail'in yanına gitti. İbrahim oğlu İsmail'in kızı, Nevayot'un kızkardeşi Mahalat'la evlenerek onu karılarının üzerine getirdi.
10Yakup Beer-Şeva'dan ayrılarak Harran'a doğru yola çıktı. 11Bir yere varıp orada geceledi, çünkü güneş batmıştı. Oradaki taşlardan birini alıp başının altına koyarak yattı. 12*Düşte yeryüzüne bir merdiven dikildiğini, başının göklere eriştiğini gördü. Tanrı'nın melekleri merdivenden çıkıp iniyorlardı. 13*RAB yanıbaşında durup, “Atan İbrahim'in, İshak'ın Tanrısı RAB benim” dedi, “Üzerinde yattığın toprakları sana ve soyuna vereceğim. 14*Yeryüzünün tozu kadar sayısız bir soya sahip olacaksın. Doğuya, batıya, kuzeye, güneye doğru yayılacaksınız. Yeryüzündeki bütün halklar sen ve soyun aracılığıyla kutsanacak. 15Seninle birlikteyim. Gideceğin her yerde seni koruyacak ve bu topraklara geri getireceğim. Verdiğim sözü yerine getirinceye kadar senden ayrılmayacağım.”
16Yakup uyanınca, “RAB burada, ama ben farkına varamadım” diye düşündü. 17Korktu ve, “Ne korkunç bir yer!” dedi, “Bu, Tanrı'nın evinden başka bir yer olamaz. Burası göklerin kapısı.”
18Ertesi sabah erkenden kalkıp başının altına koyduğu taşı anıt olarak dikti, üzerine zeytinyağı döktü. 19Oraya Beytelu adını verdi. Kentin önceki adı Luz'du.
20Sonra bir adak adayarak şöyle dedi: “Tanrı benimle olur, gittiğim yolda beni korur, bana yiyecek, giyecek sağlarsa, 21babamın evine esenlik içinde dönersem, RAB benim Tanrım olacak. 22Anıt olarak diktiğim bu taş Tanrı'nın evi olacak. Bana vereceğin her şeyin ondalığını sana vereceğim.”
AÇIKLAMA: Her insanın Tanrı’yla olan tecrübesi ayrı ve özeldir çünkü Rab her birimizle kişisel olarak ilgilenir. Daha doğarken ‘hilekâr’ ismini alan Yakup hayatını çoğunlukla bu şekilde sürdürdü. Aslında Yakup çok çelişkili bir karaktere sahipti. Bir yandan Tanrı’nın değerlerine sahip çıkma arzusuna sahipti ama diğer yandan bunu hep kendi bildiği bencil yöntemlerle yapmaya kalkardı. İşte Yakup’un bütün kişisel sıkıntılarına rağmen Rab ondaki yüreği sevdi. Daha önce Tanrı’nın onu kutsal vaadin mirasçısı olarak seçtiğini gördük (25:23). Babası İshak bunu başta kabul etmek istemediyse de bu bölümün başında İbrahim’in bereketini Yakup’a aktarır. Tanrı, Yakup’un soyunu çoğaltıp yabancı olarak yaşadıkları topraklara sahip olacağını belirtir. Ancak ağabeyi Esav’ın hatasını tekrarlamasını istemiyorlardı. Esav, o yörenin putperest halklarından iki kadınla evlenerek, Tanrı’nın ailesine verdiği vaade hiç değer vermediğini gösterdi. O yüzden İshak’la Rebeka, kendi akrabalarından biriyle evlenmek üzere Yakup’u kuzey Mezopotamya’ya yollamaya karar verir.
Böylece Yakup kısmen kendi hatalarından dolayı Rab’den miras aldığı toprakları terk etmek zorunda kalıyor. Duygularının karışıklığını tahmin edebiliriz. İşte bu sırada bundan sonraki hayatını değiştiren Rab’le özel bir tecrübesi olur. Yolda bir gün gecelerken düşünde Rab’bi görür. Düşte yeryüzüne bir merdivenin dikildiğini ve öbür ucu göklere eriştiğini görür. Merdiven boyunca melekler iniyor ve çıkıyor ama en başında Rab’bin kendisi duruyor. Oradan Rab kendisine şöyle seslenir: ‘Atan İbrahim’in, İshak’ın  Tanrısı RAB benim. Üzerinde yattığın toprakları sana ve soyuna vereceğim... Çoğalacaksınız, yayılacaksınız ve yeryüzündeki bütün halklar sen ve soyun aracılığıyla kutsanacak. Seninle birlikteyim!’ Peki Yakup bu düşten ne anlamalı? En başta o yerin çok özel bir yer olduğunu düşünür. Oranın kutsal bir ‘Tanrı Evi’ olduğunu sayarak ismini ‘Beytel’ koyar ve Tanrı’ya adak adar. Aslında atası İbrahim ilk vaat edilen topraklara gelince aynı bu yöreye geldiğinde sunak yaptı (12:8). Ve daha sonra Beytel’in İsrail’in tarihinde önemli bir rol oynadığını görürüz. Fakat Tanrı’nın Yakup’a göstermek istediği bu değildi.

Tanrı Yakup’un rüyasına girerek ona bireysel olarak değer verdiğini ve kendisine her durumda ona eşlik edeceğini göstermek istiyordu. Merdivenden çok farklı anlamlar çıkartmaya çalışabiliriz ama en basitine indirgeyecek olursak Tanrı’nın yanı başımızda olup her durumda bizimle ilgilendiğini gösterir. Bugün de insanlar zaman zaman rüyalarında özel bir şeyler gördüklerinde ne anlama geldiğini çok merak ederler. Aslında böylesi ilahi bir rüyanın her bir ayrıntısına takılmak yerine genel olarak Tanrı’nın bizimle olduğunu anlamalıyız. Esas mesaj bu! Tanrı her birimizin özel durumunu takip ediyor ve yardım etmek için aşağıya inmeye hazırdır. Kutsal Kitap bu temel mesajı sürekli tekrarlar: TANRI BİZİMLEDİR! (bkz. Mısır’dan Çıkış 3:12, Yeşua 1:5, Hakimler 6:16) Dahası İsa Mesih’e atfedilen unvanlardan bir tanesi de ‘Tanrı bizimle’ anlamına gelen İmmanuel’dir (Matta 1:23) Mesih  de öğrencilerine aynı şekilde şunu belirtir: ‘İşte ben, dünyanın sonuna dek her an sizinle birlikteyim (Matta 28:20).’ Yakup gibi çok çelişkili bir karaktere sahip olabiliriz, sıkıntılı günler de geçiriyor olabiliriz ama şunu bilmeliyiz ki yüce Rabbimiz yanı başımızdadır.
Şubat 7
YAKUP İLE LAVAN
Yaratılış 29:1-35
1Yakup yoluna devam ederek doğu halklarının ülkesine vardı. 2Kırda bir kuyu gördü. Kuyunun yanıbaşında üç davar sürüsü yatıyordu. Sürülere o kuyudan su verilirdi. Kuyunun ağzında büyük bir taş vardı. 3Bütün sürüler oraya toplanınca, çobanlar kuyunun ağzındaki taşı yuvarlar, davarlarını suvardıktan sonra taşı yine yerine, kuyunun ağzına koyarlardı.
4Yakup çobanlara, “Kardeşler, nerelisiniz?” diye sordu.
Çobanlar, “Harranlı'yız” diye yanıtladılar.
5Yakup, “Nahor'un torunu Lavan'ı tanıyor musunuz?” diye sordu.
“Tanıyoruz” dediler.
6Yakup, “İyi midir?” diye sordu.
“İyidir. İşte kızı Rahel davarlarla birlikte geliyor.”
7Yakup, “Akşama daha çok var” dedi, “Sürülerin toplanma vakti değil. Davarlarınızı suvarın, götürüp otlatın.”
8Çobanlar, “Bütün sürüler toplanmadan, kuyunun ağzındaki taşı yuvarlamadan olmaz” dediler, “Ancak o zaman davarları suvarabiliriz.”
9Yakup onlarla konuşurken Rahel babasının davarlarını getirdi. Rahel çobanlık yapıyordu. 10Yakup dayısı Lavan'ın kızı Rahel'i ve davarları görünce, gidip kuyunun ağzındaki taşı yuvarladı, dayısının davarlarını suvardı. 11Rahel'i öperek hıçkıra hıçkıra ağladı. 12Rahel'e baba tarafından akraba olduklarını, Rebeka'nın oğlu olduğunu anlattı. Rahel koşup babasına haber verdi.
13Lavan, yeğeni Yakup'un geldiğini duyunca, onu karşılamaya koştu. Ona sarılıp öptü, evine getirdi. Yakup bütün olanları Lavan'a anlattı. 14Lavan, “Sen benim etim, kemiğimsin” dedi.
Yakup Lavan'ın yanında bir ay kaldıktan sonra, 15Lavan, “Akrabamsın diye benim için bedava mı çalışacaksın?” dedi, “Söyle, ne kadar ücret istiyorsun?”
16Lavan'ın iki kızı vardı. Büyüğünün adı Lea, küçüğünün adı Rahel'di. 17Lea'nın gözleri alımlıydıü, Rahel ise boyu bosu yerinde, güzel bir kızdı. 18Yakup Rahel'e aşıktı. Lavan'a, “Küçük kızın Rahel için sana yedi yıl hizmet ederim” dedi.
19Lavan, “Onu sana vermek başkasına vermekten daha iyidir” dedi, “Yanımda kal.” 20Yakup Rahel için yedi yıl çalıştı. Rahel'i sevdiği için, yedi yıl ona birkaç gün gibi geldi.
21Lavan'a, “Zaman doldu, kızını ver, evleneyim” dedi.
22Lavan bütün yöre halkını toplayıp bir şölen verdi. 23Gece kızı Lea'yı Yakup'a götürdü. Yakup onunla yattı. 24Lavan cariyesi Zilpa'yı kızı Lea'nın hizmetine verdi.
25Sabah olunca Yakup bir de baktı ki, yanındaki Lea! Lavan'a, “Nedir bana bu yaptığın?” dedi, “Ben Rahel için yanında çalışmadım mı? Niçin beni aldattın?”
26Lavan, “Bizim buralarda adettir. Büyük kız dururken küçük kız evlendirilmez” dedi, 27“Bu bir haftayı tamamla, Rahel'i de sana veririz. Yalnız ona karşılık yedi yıl daha yanımda çalışacaksın.”
28Yakup kabul etti. Lea'yla bir hafta geçirdi. Sonra Lavan kızı Rahel'i de ona verdi. 29Cariyesi Bilha'yı Rahel'in hizmetine verdi. 30Yakup Rahel'le de yattı. Onu Lea'dan çok sevdi. Lavan'a yedi yıl daha hizmet etti.
31RAB Lea'nın sevilmediğini görünce, çocuk sahibi olmasını sağladı. Oysa Rahel kısırdı. 32Lea hamile kalıp bir erkek çocuk doğurdu. Adını Ruben koydu. “Çünkü RAB mutsuzluğumu gördü” dedi, “Kuşkusuz artık kocam beni sever.”
33Yine hamile kaldı ve bir erkek çocuk daha doğurdu. “RAB sevilmediğimi duyduğu için bana bu çocuğu verdi” diyerek adını Şimon koydu.
34Üçüncü kez hamile kalıp bir daha erkek çocuk doğurdu. “Artık kocam bana bağlanacak” dedi, “Çünkü ona üç erkek çocuk doğurdum.” Onun için çocuğa Levi adı verildi.
35Dördüncü kez hamile kaldı ve bir erkek çocuk daha doğurdu. “Bu kez RAB'be övgüler sunacağım” dedi. Onun için çocuğa Yahuda adını verdi. Bir süre doğum yapmadı.

AÇIKLAMA: Tanrı özellikle kutsadığı insanları terbiye etmeyi esirgemez. Yakup ağabeyini kandırarak ve babasını aldatarak ilk oğulluk hakkını ve bereketini elde etmeyi başardı. Sonra PaddanAram’a kaçarak hilekârlığının doğurduğu tüm sonuçlardan uzaklaştığını sandı. Ama orada kendisinden daha üçkağıtçı biriyle karşılaştı. Harran’a yaklaştığında Yakup kırda bir kuyuya yaklaştı. Oradaki çobanlardan akrabalarını sorduktan sonra dayısının kızı Rahel yaklaştı. Çobanlar kuyuyu açıp sıra vermek istememeleri üzerine Yakup kendi başına büyük taşı yuvarlayıp dayısının sürüsünü suvarır. O esnada Rahel’i öperek ağlamaya başlar. Rahel de akraba olduklarını öğrenince babasını çağırmaya gider ve aile Yakup’u evlerine buyurur. Aslında bu sahne Eliezer’in İshak için gelin istemeye gelişinin hatırlatır (Yaratılış 24). Ancak aradaki farklar çok önemli. Eliezer kuyuya vardığında Rab’be yakardı ve Rebeka’yı bulduğunda Rab’bi yüceltti. Yakup ise güç gösterisi yaparak kendi beceriyle Rahel’i kazanmaya çalıştı.
	Lavan’ın evinde bir ay kaldıktan sonra dayısı, Yakup’u hizmetine almak ister ve ücretini sorar. İlk günden beri Rahel’e aşık olan Yakup, onunla evlenmek için yedi yıl çalışmayı teklif eder. Dayısı cömert teklifine sevinerek hemen kabul eder. Böylece Yakup Rahel için yedi yıl çalışır ama bu ‘ona bir kaç gün gibi gelir.’ Sürecin sonunda büyük bir düğün şöleni hazırlanır. Ne var ki Lavan yeğenine hiç beklemediği büyük bir oyun hazırlar. Rahel yerine ablası Lea’yı verir. Sebep olarak o günün örf ve adetleri böyle gerektirdiğini söyler. Belki de Lea kardeşi kadar güzel olmadığı için onu başka türlü evlendiremeyeceğini düşündü. Neticede Yakup, Rahel için yedi yıl daha çalışmak zorunda kalır. Aslında Lavan’ın bu hilesi Yakup’un ağabeyine yaptığı oyunu anımsatır. Rab Yakup’u seçtiği halde babası İshak, Esav’ı kutsamak istedi. Ne var ki Yakup’la annesi hileyle İshak’ı kandırdılar. Bu defa ise kandırılan Yakup oluyor. Rab aslında Lea’yı seçti ama kendi benliğine göre hareket eden Yakup bunu hiç anlamadı. Tanrı’ya da hiç danışmadı. Daha sonra Tanrı’nın özellikle Lea’yı dört çocukla bereketlediğini görüyoruz. Aslında Rab, Yakup’a önemli bir ders vermeye çalışıyordu.
	Rab’bin sözünde şunu okuyoruz: ‘Aldanmayın, Tanrı alaya alınmaz. İnsan ne ekerse onu biçer (Galatyalılar 6:7).’ Evet, Rab, Yakup’u baştan beri İbrahim’e verilen kutsal vaadin varisi olarak seçti ama önce onu adam etmesi gerekiyordu. Rab, Lavan’ı kullanarak bu tür hilelerin ne kadar zararlı ve yıpratıcı olduğunu gösterir. Elbette ki Rab Yakup’un iki kadınla evlenmesini tasvip etmiyordu. Bunu seçen Yakup’tu ve ilerdeki bölümlerde başına ne tür sıkıntılar getirdiğini de görüyoruz. Sonuç olarak Rab’bin çok sevdiği ve oğulluğa kabul ettiği kimseleri terbiye ettiğini görüyoruz. ‘Tanrı kutsallığına ortak olalım diye bizi kendi yararımıza terbiye ediyor (İbraniler 12:11).’ Bazen de bunu hatamızı yüzümüze vurarak yapar. Yakup’un bunu öğrenmesi çok uzun sürdü ama sonradan terbiyenin ‘esenlik veren doğruluğunun’ meyvesini de tattı.
Şubat 8
YAKUP’UN EV HALKI
Yaratılış 30:1-43
1Rahel Yakup'a çocuk doğuramayınca, ablasını kıskanmaya başladı. Yakup'a, “Bana çocuk ver, yoksa öleceğim” dedi.
2Yakup Rahel'e öfkelendi. “Çocuk sahibi olmanı Tanrı engelliyor. Ben Tanrı değilim ki!” diye karşılık verdi.
3Rahel, “İşte cariyem Bilha” dedi, “Onunla yat, benim için çocuk doğursun, ben de aile kurayım.”
4Rahel cariyesi Bilha'yı eş olarak kocasına verdi. Yakup onunla yattı. 5Bilha hamile kalıp Yakup'a bir erkek çocuk doğurdu. 6Rahel, “Tanrı beni haklı çıkardı” dedi, “Yakarışımı duyup bana bir oğul verdi.” Bu yüzden çocuğa Dan adını verdi.
7Rahel'in cariyesi Bilha yine hamile kaldı ve Yakup'a ikinci bir oğul doğurdu. 8Rahel, “Ablama karşı büyük savaşım verdim ve onu yendim” diyerek çocuğa Naftali adını verdi.
9Lea artık doğum yapamadığını görünce, cariyesi Zilpa'yı Yakup'a eş olarak verdi. 10Zilpa Yakup'a bir erkek çocuk doğurdu. 11Lea, “Uğurum!” diyerek çocuğa Gad adını verdi.
12Lea'nın cariyesi Zilpa Yakup'a ikinci bir oğul doğurdu. 13Lea, “Mutluyum!” dedi, “Kadınlar bana ‘Mutlu’ diyecek.” Ve çocuğa Aşer adını verdi.
14Ruben hasat mevsimi tarlaya gitti. Orada adamotu bulup annesi Lea'ya getirdi. Rahel Lea'ya, “Lütfen oğlunun getirdiği adamotundan bana da ver” dedi.
15Lea, “Kocamı aldığın yetmez mi? Bir de oğlumun adamotunu mu istiyorsun?” diye karşılık verdi.
Rahel, “Öyle olsun” dedi, “Oğlunun adamotuna karşılık kocam bu gece seninle yatsın.”
16Akşamleyin Yakup tarladan dönerken Lea onu karşılamaya gitti. Yakup'a, “Benimle yatacaksın” dedi, “Oğlumun adamotuna karşılık bu gece benimsin.” Yakup o gece onunla yattı.
17Tanrı Lea'nın duasını işitti. Lea hamile kalıp Yakup'a beşinci oğlunu doğurdu. 18“Cariyemi kocama verdiğim için Tanrı beni ödüllendirdi” diyerek çocuğa İssakar adını verdi.
19Lea yine hamile kaldı ve Yakup'a altıncı oğlunu doğurdu. 20“Tanrı bana iyi bir armağan verdi” dedi, “Artık kocam bana değer verir. Çünkü ona altı erkek çocuk doğurdum.” Ve çocuğa Zevulun adını verdi.
21Bir süre sonra Lea bir kız doğurdu ve adını Dina koydu.
22Tanrı Rahel'i anımsadı, onun duasını işiterek çocuk sahibi olmasını sağladı. 23-24Rahel hamile kaldı ve bir erkek çocuk doğurdu. “Tanrı utancımı kaldırdı. RAB bana bir oğul daha versin!” diyerek çocuğa Yusuf adını verdi.
25Rahel Yusuf'u doğurduktan sonra Yakup Lavan'a, “Beni gönder, evime, topraklarıma gideyim” dedi, 26“Hizmetime karşılık karılarımı, çocuklarımı ver de gideyim. Sana nasıl hizmet ettiğimi biliyorsun.”
27Lavan, “Eğer benden hoşnutsan, burada kal” dedi, “Çünkü fala bakarak anladım ki, RAB senin sayende beni kutsadı. 28Alacağın neyse söyle, ödeyeyim.”
29Yakup, “Sana nasıl hizmet ettiğimi, sürülerine nasıl baktığımı biliyorsun” diye karşılık verdi, 30“Ben gelmeden önce malın azdı. Sayemde RAB seni kutsadı, malın gitgide arttı. Ya kendi evim için ne zaman çalışacağım?”
31Lavan, “Sana ne vereyim?” diye sordu.
Yakup, “Bana bir şey verme” diye yanıtladı, “Eğer şu önerimi kabul edersen, yine sürünü güder, hayvanlarına bakarım: 32Bugün bütün sürülerini yoklayıp noktalı veya benekli koyunları, kara kuzuları, benekli veya noktalı keçileri ayırayım. Ücretim bu olsun. 33İleride bana verdiklerini denetlemeye geldiğinde, dürüst olup olmadığımı kolayca anlayabilirsin. Noktalı ve benekli olmayan keçilerim, kara olmayan kuzularım varsa, onları çalmışım demektir.”
34Lavan, “Kabul, söylediğin gibi olsun” dedi. 35Ama o gün çizgili ve benekli tekeleri, noktalı ve benekli keçileri, beyaz keçilerin hepsini, bütün kara kuzuları ayırıp oğullarına teslim etti. 36Sonra Yakup'tan üç günlük yol kadar uzaklaştı. Yakup Lavan'ın kalan sürüsünü gütmeye devam etti.
37Yakup aselbent, badem, çınar ağaçlarından taze dallar kesti. Dalları soyarak beyaz çentikler açtı. 38Soyduğu çubukları koyunların önüne, su içtikleri yalaklara koydu. Koyunlar su içmeye gelince çiftleşiyorlardı. 39Çubukların önünde çiftleşince çizgili, noktalı, benekli yavrular doğuruyorlardı. 40Yakup kuzuları ayırıp sürülerin yüzünü Lavan'ın çizgili, kara hayvanlarına döndürüyordu. Kendi sürülerini ayrı tutuyor, Lavan'ınkilerle karıştırmıyordu. 41Sürüdeki güçlü hayvanlar kızışınca, Yakup çubukları onların gözü önüne, yalaklara koyuyordu ki, çubukların yanında çiftleşsinler. 42Sürünün zayıf hayvanlarının önüneyse çubuk koymuyordu. Böylece zayıf hayvanları Lavan, güçlüleri Yakup aldı. 43Yakup alabildiğine zenginleşti. Çok sayıda sürü, erkek ve kadın köle, deve, eşek sahibi oldu.

AÇIKLAMA: Bu bölümde insanın üst üste yaptığı hataların yarattığı kargaşayı görüyoruz. Ama tüm bunlara rağmen Rab yine lütfunu esirgemiyor ve ezileni avutuyor. Yakup, dayısının bir oyunundan dolayı birden iki kızıyla evlenmek durumunda kaldı. Daha önce belirttiğimiz gibi bu tarz çok eşlilik Tanrı’nın temel isteğine ve tasarısına aykırıdır. Çünkü Tanrı’nın başta kutsadığı evlilikte bir erkek ve bir kadın vardı. Bu hikaye tek eşlilik kuralını çiğneyen bir ailenin başına gelenleri sergiler. Yakup, Rahel’i seviyordu ama öbür eşinden yani ablasından hoşlanmıyordu. Bu adaletsizliği gören Rab, Lea’ya dört erkek çocuk verdi. Kısırlığına dayanamayan Rahel, Yakup’a; ‘Bana çocuk ver yoksa ölürüm’ diye patlar. Bu defa durumu eşitlemek için babasından aldığı cariyesini kocasına eş olarak verir. O günlerde bu yaygın bir adetti. Ama İbrahim ile Hacer’in durumunda gördüğümüz gibi bu Tanrı’nın tasvip etmediği bir durumdu. Neticede cariyesi Bilha vasıtasıyla Rahel iki oğul sahibi oluyor. Rekabet kızıştıkça bu kez Lea, Yakup’a kendi cariyesini veriyor ve onun aracılığıyla iki oğula daha sahip oluyor. Sonrasında Yakup tam dört karıya sahip oluyor ama evinde hiç huzur yoktur. Günün birinde Lea’nın oğlu Ruben adamotu annesine getirir. O günün batıl inancına göre bu otu yiyenin cinsel gücü artardı. Rahel ablasından bitkiden almak için karşılığında kocasını bir geceliğine satar. Ne ironiktir ki beklenilenin tam tersine Lea üç çocuk daha doğurur ve Rahel hala kısırdır. Ancak yıllar sonra Rab, Rahel’e de bir çocuk verir, onun ismi de Yusuf’tur.
	Yukarıdaki olayları izlerken bazen Yakup’un masum olduğunu düşünebiliyoruz. Ama bölümün devamında Lavan’la Yakup arasında süren rekabeti görüyoruz. Yakup artık dayısından ayrılmak ister ama yeğeni sayesinde zenginleştiğini anlayan Lavan onu tutmak için kendisinden ne istediğini sorar. Yakup ücreti olarak baktığı sürünün kara, benekli ya da noktalı hayvanları talep eder. Lavan önerisini kabul eder ama aynı gün sürüsünden kara, benekli ve noktalı hayvanları ayırtır, kendi oğullarının emrine koyar ve üç günlük yol kadar uzaklaşmalarını söyler. Yakup da bu defa dayısının en iyi hayvanlarına sahip olmak için güçlü hayvanların kızıştığının görünce benekli ve noktalı hayvanları öne çıkartır ve onlarla çiftleştirir. Dahası o günün yine batıl bir inancına başvurur ve bir takım dal keser, soyar ve hayvanların yalaklarının önüne koyar. Bunu özellikle güçlü hayvanların çiftleştiği zaman yapar. Aslında bu soyulmuş çubukların hayvanların doğurduğu yavruların rengine hiç bir etkisi yoktur ama burada Yakup’un hilelerinden hiç vazgeçmediğini görüyoruz. Dahası ailesi gibi o günlerde yaygın bir takım batıl inanca göre hareket ettiğini anlıyoruz.
	Aslında Yakup’un ev halkını bereketleyen ve sürülerini çoğaltan Rab’di. Ne var ki anlaşılan şu ki Yakup ve eşleri hep kendi yaptıkları oyunlara ya da batıl inançlara güvenmeye alıştılar. Bir yandan Tanrı’ya inanıyorlardı ve O’na yakarıyorlardı ama öbür yandan kendi işlerini kendi bildikleri yöntemlerle yapmaya çalışıyorlardı. Bizler Yakup’un bu durumunu eleştirebiliriz ama önce kendi hayatımıza bir bakmalıyız. Belki farkında değiliz ama içinde yaşadığımız toplum bir çok batıl inancı sürdürmektedir. Yeni doğan çocuklar tuzlanır sonra mavi boncuklar takılır. Kimsenin onun için güzel bir söz söylemesine izin verilmiyor, tersine nazar değmesin diye ‘ne çirkinsin, anneciğim’ diye yalan konuşuyoruz. Birinin başarısından ya da sağlığından bahsedilince hemen masayı tıklatırız. Kimisi katır tırnağına kimisi ise kaplumbağalara inanır. Bazıları merdiven altından geçmekten ya da geceleyin tırnak kesmekten çekinir. On üç rakamından korkanlar vardır. Başkaları kahve içtikten sonra çevirip fala bakmaya alışmıştır. Bütün bunlar eski pagan inançlardan kalan boş ve yararsız şeyler. Dahası bizi yalnız ve yalnız Tanrı’ya güvenmekten alıkoyuyorlar. Hatta bir yerden sonra Tanrı’nın gücünden çok nazar, uğur, büyü, muska ve cinlerin gücüne inanmaya başlıyoruz. Ama gerçekten Tanrı’nın bereketini istiyorsak o zaman atalarımızdan kalma bu boş örf ve adetlerden arınıp, tövbe edip doğrudan Tanrı’ya bağlı kalalım.
Şubat 9
YAKUP KAÇIYOR
Yaratılış 31:1-55
1Lavan'ın oğulları, “Yakup babamızın sahip olduğu her şeyi aldı” dediler, “Bütün varlığını babamıza ait şeylerden kazandı.” Yakup bu sözleri duyunca, 2Lavan'ın kendisine karşı tutumunun eskisi gibi olmadığını anladı.
3RAB Yakup'a, “Atalarının topraklarına, akrabalarının yanına dön” dedi, “Seninle olacağım.”
4Bunun üzerine Yakup Rahel'le Lea'yı sürüsünün bulunduğu kırlara çağırttı. 5Onlara, “Bakıyorum, babanız bana eskisi gibi davranmıyor” dedi, “Ama babamın Tanrısı benimle birlikte. 6Var gücümle babanıza hizmet ettiğimi bilirsiniz. 7Ne yazık ki, babanız beni aldattı, ondan alacağımı on kez değiştirdi. Ama Tanrı bana kötülük etmesine izin vermedi. 8Babanız, ‘Ücret olarak noktalı hayvanları al’ deyince, bütün sürü noktalı doğurdu. ‘Ücret olarak çizgili olanları al’ deyince de bütün sürü çizgili doğurdu. 9Tanrı babanızın hayvanlarını aldı, bana verdi.
10“Sürülerin çiftleştiği mevsimde bir düş gördüm. Çiftleşen tekeler çizgili, noktalı, kırçıldı. 11Düşümde Tanrı'nın meleği bana, ‘Yakup!’ diye seslendi. ‘Buyur’ dedim. 12Bana, ‘Bak, bütün çiftleşen tekeler çizgili, noktalı ve kırçıl’ dedi, ‘Çünkü Lavan'ın sana yaptıklarının hepsini gördüm. 13*Ben Beytel'in Tanrısı'yım. Hani orada bana anıt dikip meshetmiş, adak adamıştın. Kalk, bu ülkeden git, doğduğun ülkeye dön.’ ”
14Rahel'le Lea, “Babamızın evinde hâlâ payımız, mirasımız var mı?” dediler, 15“Onun gözünde artık yabancı değil miyiz? Çünkü bizi sattı. Bizim için ödenen bedelin hepsini yedi. 16Tanrı'nın babamızdan aldığı varlığın tümü bize ve çocuklarımıza aittir. Tanrı sana ne dediyse öyle yap.”
17Böylece Yakup çocuklarını, karılarını develere bindirdi. 18Bütün hayvanları önüne kattı; topladığı mallarla, Paddan-Aram'da kazandığı hayvanlarla birlikte Kenan ülkesine, babası İshak'ın yanına gitmek üzere yola çıktı.
19Lavan koyunlarını kırkmaya gidince, Rahel babasının putlarını çaldı. 20Yakup da kaçacağını söylemeyerek Aramlı Lavan'ı kandırdı. 21Böylece kendisine ait her şeyi alıp kaçtı. Fırat Irmağı'nı geçip Gilat dağlık bölgesine doğru gitti.
22Üçüncü gün Yakup'un kaçtığını Lavan'a bildirdiler. 23Lavan yakınlarını yanına alıp Yakup'un peşine düştü. Yedi gün sonra Gilat dağlık bölgesinde ona yetişti. 24O gece Tanrı Aramlı Lavan'ın düşüne girerek ona, “Dikkatli ol!” dedi, “Yakup'a ne iyi, ne kötü bir şey söyle.”
25Lavan Yakup'a yetişti. Yakup çadırını Gilat dağlık bölgesine kurmuştu. Lavan da yakınlarıyla birlikte çadırını aynı yere kurdu. 26Yakup'a, “Nedir bu yaptığın?” dedi, “Beni aldattın. Kızlarımı alıp savaş tutsağı gibi götürdün. 27Neden gizlice kaçtın? Neden beni aldattın? Niçin bana söylemedin? Seni sevinçle, ezgilerle, tefle, lirle yolcu ederdim. 28Torunlarımla, kızlarımla öpüşüp vedalaşmama izin vermedin. Aptallık ettin. 29Size kötülük yapacak güçteyim, ama babanın Tanrısı dün gece bana, ‘Dikkatli ol!’ dedi, ‘Yakup'a ne iyi, ne kötü hiçbir şey söyleme.’ 30Babanın evini çok özlediğin için bizden ayrıldın. Ama ilahlarımı niçin çaldın?”
31Yakup, “Korktum” diye karşılık verdi, “Kızlarını zorla elimden alırsın diye düşündüm. 32İlahlarını kimde bulursan, o öldürülecektir. Yakınlarımızın önünde kendin ara, eşyalarımın arasında sana ait ne bulursan al.” Yakup ilahları Rahel'in çaldığını bilmiyordu.
33Lavan Yakup'un, Lea'nın ve iki cariyenin çadırına baktıysa da ilahları bulamadı. Lea'nın çadırından çıkıp Rahel'in çadırına girdi. 34Rahel çaldığı putları devesinin semerine koymuş, üzerine oturmuştu. Lavan çadırını didik didik aradıysa da putları bulamadı.
35Rahel babasına, “Efendim, huzurunda kalkamadığım için kızma, âdet görüyorum da” dedi. Lavan her yeri aradıysa da, putları bulamadı.
36Yakup kendini tutamadı. Lavan'a çıkışarak, “Suçum ne?” diye sordu, “Ne günah işledim ki böyle öfkeyle peşime takıldın? 37Bütün eşyalarımı aradın, kendine ait bir şey buldun mu? Varsa onu buraya, yakınlarımızın önüne koy. Onlar ikimiz hakkında karar versinler. 38Yirmi yıl yanında kaldım. Koyunların, keçilerin hiç düşük yapmadı. Sürülerinin içinden bir tek koç yemedim. 39Yabanıl hayvanların parçaladığını sana göstermedim, zararını ben çektim. Gece ya da gündüz çalınan her hayvanın karşılığını benden istedin. 40Öyle bir durumdaydım ki, gündüz sıcak, gece kırağı yedi bitirdi beni. Gözüme uyku girmedi. 41Yirmi yıl evinde böyle yaşadım. İki kızın için on dört yıl, sürün için altı yıl sana hizmet ettim. On kez alacağımı değiştirdin. 42Babamın ve İbrahim'in Tanrısı, İshak'ın taptığı Tanrı benden yana olmasaydı, beni eli boş gönderecektin. Tanrı çektiğim zorluğu, verdiğim emeği gördü ve dün gece seni uyardı.”
43Lavan, “Kadınlar benim kızlarım, çocuklar benim çocuklarım, sürüler benim sürülerim” diye karşılık verdi, “Burada gördüğün her şey bana ait. Kızlarıma ya da doğurdukları çocuklara bugün ne yapabilirim ki? 44Gel anlaşalım. Aramıza tanık koyalım.”
45Yakup bir taş alıp onu anıt olarak dikti. 46Yakınlarına, “Taş toplayın” dedi. Adamlar topladıkları taşları bir yere yığdılar. Orada, yığının yanında yemek yediler. 47Lavan taş yığınına Yegar-Sahaduta, Yakup ise Galet adını verdi.
48Lavan, “Bu yığın bugün aramızda tanık olsun” dedi. Bu yüzden yığına Galet adı verildi. 49Mispaj diye de anılır. Çünkü Lavan, “Birbirimizden uzak olduğumuz zaman RAB aramızda gözcülük etsin” dedi, 50“Eğer kızlarıma kötü davranır, başka kadınlarla evlenirsen, yanımızda kimse olmasa bile Tanrı tanık olacaktır.”
51Sonra, “İşte taş yığını, işte aramıza diktiğim anıt” dedi, 52“Bu yığın ve anıt birer tanık olsun. Bu yığının ötesine geçip sana kötülük etmeyeceğim. Sen de bu yığını ve anıtı geçip bana kötülük etmeyeceksin. 53İbrahim'in, Nahor'un ve babalarının Tanrısı aramızda yargıç olsun.”
Yakup babası İshak'ın taptığı Tanrı'nın adıyla ant içti. 54Sonra dağda kurban kesip yakınlarını yemeğe çağırdı. Yemeği yiyip geceyi dağda geçirdiler. 55Lavan sabah erkenden kalktı; torunlarını, kızlarını öpüp kutsadıktan sonra evine gitti.

AÇIKLAMA: Yakup yirmi yıl boyunca sürülerine bakarak Lavan’a hizmet etti. Bu süreçte dayısının bütün düzenbaz oyunlarına rağmen Rab, Yakup’u zenginleştirdi ve ailesini büyüttü. Ne var ki zaman geçtikçe Lavan ve oğulları Yakup’u kıskanmaya başladılar ve kendisine kötü davrandılar. Bu durumda Tanrı, Yakup’a görünerek yirmi sene önce söylediklerini tekrarlar: ‘Ben seninle birlikteyim.’ Yakup kendi uyanıklığı sayesinde dayısının sürülerine sahip olduğunu düşünse de Rab kendisine bir düşte esas Tanrı’nın lütfu sayesinde büyük bir servete sahip olduğunu hatırlatır. Bir önceki bölümde Yakup’un ev halkının kaoslu halini gördük. Nedeni şuydu ki Yakup onlara ruhsal önderlik yapmıyordu. Ama Rab’le görüştükten sonra Yakup, Tanrı’nın sözü uyarınca vaat edilen toprağa geri dönmeye karar verir. Ancak bunu yaparken düzgün bir şekilde dayısından vedalaşıp gitmek yerine hiç haber vermeden kaçtı.
	Üç gün sonra Yakup’un bütün ailesiyle birlikte kaçtığı Lavan’a bildirilir. Buna çok sinirlenen Lavan adamlarını toplar ve peşine düşer. Aklında ne yapmayı tasarladığını bilemeyiz ama Yakup için kesin iyi şeyler düşünmüyordu. Bu defa Rab yolunu keser ve rüyasına girerek Lavan’a, ‘Dikkatli ol, Yakup’a iyi ya da kötü hiç bir şey söyleme’ diye uyarır. Ertesi gün Yakup’a yetişir ve habersiz ayrıldığı için onu azarlar. Yakup da dayısının kendisine yaptığı yanlışları sayar ve başka türlü ayrılamayacağını savunur. Sonra Lavan birinin evinden bazı putları çaldığını söyler. Yakup bilmiyordu ama en sevdiği eşi Rahel putları çalmıştı. Bu putlar verimlilik arttırdığı inanılan küçük heykellerdi. Yakup kimde bulunursa öldürülecek diyerek çok büyük konuşur. Lavan her yeri ararken Rahel’e gelir ama putları sakladığı semerin üzerinden kalkmamak için adet görüyorum diye yalan söyler. Putları bulamadıktan sonra Lavan’la Yakup birbirine zarar vermemek üzere antlaşma yaparlar. Bir yığın taş koyarlar ortaya ve her biri ilahı adına yemin içer. Lavan atalarının farklı ilahlarına ant içse de Yakup babası İshak’ın korktuğu tek Tanrı adına ant içer. Böylece Lavan Yakup’la ev halkından vedalaşır ve evine döner.
	Bu öyküde Tanrı’nın adaletini görüyoruz. Dayısı Lavan’ın emrinde yirmi yıl çalışan Yakup çok haksızlık gördü. Kendinden daha hileci biriyle karşılaşması ona büyük ders oldu. Sonunda Lavan’ın tüm oyunlarına rağmen Rab servetini Yakup’a kaydırarak adaletini gösterdi. Fakat öbür yandan Rahel’in yaptıkları da onun Rab’den korkmadığını gösterir. O babasından az değildi. Yakup Rahel’in putları çaldığını bilmiyordu ama daha sonra söylediği ceza yerine geldi. Kısa bir süre sonra Rahel ikinci çocuğunun doğumu sırasında vefat ediyor (Yaratılış 35:19). Adalet iki ağızlı kılıç gibidir. Sadece başkalarına değil bize de işler. Aslında bizim aramamamız gereken adalet ya da yargı değil lütuf ve merhamet: ‘Çünkü yargı merhamet göstermeyene karşı merhametsizdir. Merhamet yargıya galip gelir (Yakup 2:13).’
Şubat 10
YAKUP İLE TANRI
Yaratılış 32:1-32
1Yakup yoluna devam ederken, Tanrı'nın melekleriyle karşılaştı. 2Onları görünce, “Tanrı'nın ordugahı bu” diyerek oraya Mahanayim adını verdi.
3Yakup Edom topraklarında, Seir ülkesinde yaşayan ağabeyi Esav'a önceden haberciler gönderdi. 4Onlara şu buyruğu verdi: “Efendim Esav'a şöyle deyin: Kulun Yakup diyor ki, ‘Şimdiye kadar Lavan'ın yanında konuk olarak kaldım. 5Öküzlere, eşeklere, davarlara, erkek ve kadın kölelere sahip oldum. Efendimi hoşnut etmek için önceden haber gönderiyorum.’ ”
6Haberciler geri dönüp Yakup'a, “Ağabeyin Esav'ın yanına gittik” dediler, “Dört yüz adamla seni karşılamaya geliyor.” 7Yakup çok korktu, sıkıldı. Yanındaki adamları, davarları, sığırları, develeri iki gruba ayırdı. 8“Esav gelir, bir gruba saldırırsa, hiç değilse öteki grup kurtulur” diye düşündü.
9Sonra şöyle dua etti: “Ey atam İbrahim'in, babam İshak'ın Tanrısı RAB! Bana, ‘Ülkene, akrabalarının yanına dön, seni başarılı kılacağım’ diye söz verdin. 10Bana gösterdiğin bunca iyiliğe, güvene layık değilim. Şeria Irmağı'nı geçtiğimde değneğimden başka bir şeyim yoktu. Şimdi iki orduyla döndüm. 11Yalvarırım, beni ağabeyim Esav'dan koru. Gelip bana, çocuklarla annelerine saldırmasından korkuyorum. 12*‘Seni kesinlikle başarılı kılacağım, soyunu denizin kumu gibi sayılamayacak kadar çoğaltacağım’ diye söz vermiştin bana.”
13-15Yakup geceyi orada geçirdi. Birlikte getirdiği hayvanlardan ağabeyi Esav'a armağan olarak iki yüz keçi, yirmi teke, iki yüz koyun, yirmi koç, yavrularıyla birlikte otuz dişi deve, kırk inek, on boğa, yirmi dişi, on erkek eşek ayırdı. 16Bunları ayrı sürüler halinde kölelerine teslim ederek, “Önümden gidin, sürüler arasında boşluk bırakın” dedi. 17Birinci köleye buyruk verdi: “Ağabeyim Esav'la karşılaştığında, ‘Sahibin kim, nereye gidiyorsun? Önündeki bu hayvanlar kimin?’ diye sorarsa, 18‘Kulun Yakup'un’ diyeceksin, ‘Efendisi Esav'a armağan olarak gönderiyor. Kendisi de arkamızdan geliyor.’ ” 19İkinci ve üçüncü köleye, sürülerin peşinden giden herkese aynı buyruğu verdi: “Esav'la karşılaştığınızda aynı şeyleri söyleyeceksiniz. 20‘Kulun Yakup arkamızdan geliyor’ diyeceksiniz.”
“Önden göndereceğim armağanla onu yatıştırır, sonra kendisini görürüm. Belki beni bağışlar” diye düşünüyordu. 21Böylece armağanı önden gönderip geceyi konakladığı yerde geçirdi.
22Yakup o gece kalktı; iki karısını, iki cariyesini, on bir oğlunu yanına alıp Yabbuk Irmağı'nın sığ yerinden karşıya geçti. 23Onları geçirdikten sonra sahip olduğu her şeyi de karşıya geçirdi. 24Böylece Yakup arkada yalnız kaldı. Bir adam gün ağarıncaya kadar onunla güreşti. 25Yakup'u yenemeyeceğini anlayınca, onun uyluk kemiğinin başına çarptı. Öyle ki, güreşirken Yakup'un uyluk kemiği çıktı. 26Adam, “Bırak beni, gün ağarıyor” dedi.
Yakup, “Beni kutsamadıkça seni bırakmam” diye yanıtladı.
27Adam, “Adın ne?” diye sordu.
“Yakup.”
28**Adam, “Artık sana Yakup değil, İsrail denecek” dedi, “Çünkü Tanrı'yla, insanlarla güreşip yendin.”
29Yakup, “Lütfen adını söyler misin?” diye sordu.
Ama adam, “Neden adımı soruyorsun?” dedi. Sonra Yakup'u kutsadı.
30Yakup, “Tanrı'yla yüzyüze görüştüm, ama canım bağışlandı” diyerek oraya Peniel adını verdi.
31Yakup Peniel'den ayrılırken güneş doğdu. Uyluğundan ötürü aksıyordu. 32Bu nedenle İsrailliler bugün bile uyluk kemiğinin üzerindeki siniri yemezler. Çünkü Yakup'un uyluk kemiğinin başındaki sinire çarpılmıştı.

AÇIKLAMA: Buraya kadar Yakup hep kendi bildiklerine güvenerek bazı işler başarabildi ama ağabeyi Esav’ın tehdidi karşısında dehşete kapıldı ve Tanrı’nın gücüne sığınmak zorunda kaldı. Tanrı üçüncü bir defa Yakup’a görünüyor ve bu kez tümden yeni bir insan olup çıkıyor. Dayısı Lavan’ın tehdidinden yeni kurtulmuşken Yakup yıllar önce aldattığı ağabeyi Esav’ın gazabıyla karşılaşmak üzere hazırlanır. Kendi kurnazlığıyla yaptığı hatalarla yüzleşmek zorundadır. Ama bölümün başında Rab meleklerini göndererek Yakup’a yalnız olmadığını hatırlatır. Yine de Yakup, Esav’ın dört yüz adamla yola çıktığını duyunca korkuya kapılır. Yakup ilk defa tümden çaresiz kalıp Tanrı’ya haykırır. Öncellikle Tanrı’nın ataları olan İbrahim ve İshak’a verdiği vaadi dile getirir. Ayrıca Rab’bin kendisine baştan beri gösterdiği iyilikleri de sıralar. Duasının sonunda belki ilk defa gerçekten korktuğunu itiraf eder. Fakat dibe vuran Yakup henüz oyunlarından vazgeçmek istemiyor. Ağabeyinin gözünü boyamak için bir plan kurar. Önünden sürü sürü tam 580 hayvan armağan olarak yollar. Sonra ailesini ırmağın karşısına geçirir ve kendisi en arkada kalır. Yakup her zamanki gibi kendini koruma içgüdüsüne göre hareket ediyor.
	Geceleyin yalnız kalan Yakup’un aklından geçen dehşet verici manzaraları tahmin edebilir. Birden bir adam karşısına çıkar ve Yakup onunla sabaha kadar güreşir. Adam Yakup’un hırsından kurtulamayacağını anlayınca Yakup’un uyluk kemiğinin başına çarpıyor. Güreştiği adamın ilahi bir varlık olduğunu anlayan Yakup onun kutsamasını almadan onu bırakmak istemiyor. Sonunda adam ona ‘Artık sana Yakup değil, İsrail denecek, çünkü Tanrı’yla , insanlarla güreşip yendin,’ dedi. Bu sırada Yakup bir insanla değil Tanrı’yla güreştiğini anlar (bkz. Hoşea 12:4). Tanrı derken daha önce atası İbrahim’e görünen ‘Rab’bin meleği’ diye geçen Tanrı’nın görünümü söz konusudur (Yaratılış 18). Bunun farkına varınca Yakup ‘Tanrı’yla yüzyüze görüştüm, ama canım bağışlandı,’ diyerek oraya ‘Tanrı’nın yüzü’ anlamına gelen Peniel adını verir. Uyluk kemiğinden dolayı oradan aksayarak giden Yakup bunun bir rüya ya da görüm olmadığını anlar. Dahası artık kendi kurnazlığı veya kaba kuvvetiyle değil Tanrı’nın lütfuyla hareket etmesi gerektiğini anlamıştır.
	Bu olay Yakup’un hayatını tümden değiştirdi. Daha önce Tanrı’yı kısmen tanıdı ve lütfunu gördü. Ama burada Rab onun artık eski oyunlarından vazgeçmesi gerektiğini ve tümden Rab’bin gücüne ve lütfuna dayanması gerektiğini gösterir. Ayrıca Rab ona yeni bir isim vererek ona yeni bir kimlik bağışlar. Doğuştan beri Yakup ‘topuk tutan’ yani hileci biri olup yaptığı oyunlarla istediğini gerçekleştirmeye çalışan biriydi. Ancak Rab ona ‘Tanrı’nın savaşçısı’ anlamına gelen ‘İsrail’ ismini vererek Tanrı’nın kuvveti ve hikmetiyle mücadele etmesi gerektiğini öğretir. Yakup’un dibe vurması gerekiyordu ki Rab’bin lütfunu keşfetsin. İnsanın gücünün bittiği yerde ancak Tanrı işlemeye başlar. Birisi; Rab’bin lütfunu keşfetmeyi yüzmeye benzetmiştir. Yüzücü, suya karşı mücadele ettiği sürece boğulur gider. Ancak suyun onu taşıyacağına güvenirse ve kendini bırakırsa o zaman rahatlıkla yüzebilir. Rab’bin Pavlus’a da söylediği gibi: ‘Lütfum sana yeter. Çünkü gücüm, güçsüzlükte tamamlanır (2.Korintliler 12:9).’
Şubat 11
YAKUP İLE LÜTUF
Yaratılış 33:1-20
1Yakup baktı, Esav dört yüz adamıyla birlikte geliyor. Çocukları Lea'yla Rahel'e ve iki cariyeye teslim etti. 2Cariyelerle çocuklarını öne, Lea'yla çocuklarını arkaya, Rahel'le Yusuf'u da en arkaya dizdi. 3Kendisi hepsinin önüne geçti. Ağabeyine yaklaşırken yedi kez yere kapandı.
4Ne var ki Esav koşarak onu karşıladı, kucaklayıp boynuna sarıldı, öptü. İkisi de ağlamaya başladı. 5Esav kadınlarla çocuklara baktı. “Kim bu yanındakiler?” diye sordu.
Yakup, “Tanrı'nın kuluna lütfettiği çocuklar” dedi.
6Cariyelerle yanlarındaki çocuklar yaklaşıp eğildiler. 7Ardından Lea çocuklarıyla birlikte yaklaşıp eğildi. En son da Yusuf'la Rahel yaklaşıp eğildi.
8Esav, “Karşılaştığım öbür topluluğun anlamı neydi?” diye sordu.
Yakup, “Efendimi hoşnut etmek için” diye yanıtladı.
9Esav, “Benim yeterince malım var, kardeşim” dedi, “Senin malın sana kalsın.”
10Yakup, “Olmaz, eğer sevgini kazandımsa, lütfen armağanımı kabul et” diye karşılık verdi, “Senin yüzünü görmek Tanrı'nın yüzünü görmek gibi. Çünkü beni kabul ettin. 11Lütfen sana gönderdiğim armağanı al. Tanrı bana öyle iyilik yaptı ki, her şeyim var.” Armağanı kabul ettirinceye kadar diretti.
12Esav, “Haydi yolumuza devam edelim” dedi, “Ben önünsıra gideceğim.”
13Yakup, “Efendim, bilirsin, çocuklar narindir” dedi, “Yanımdaki koyunların, sığırların yavruları var. Hayvanları bir gün daha yürümeye zorlarsak hepsi ölür. 14Efendim, lütfen sen kulunun önünden git. Ben hayvanlarla çocuklara ayak uydurarak yavaş yavaş geleceğim. Seir'de efendime yetişirim.”
15Esav, “Yanımdaki adamlardan birkaçını yanına vereyim” dedi.
Yakup, “Niçin?” diye sordu, “Ben yalnızca seni hoşnut etmek istiyorum.”
16Esav o gün Seir'e dönmek üzere yola koyuldu. 17Yakup'sa Sukkot'a gitti. Orada kendine ev, hayvanlarına barınaklar yaptı. Bu yüzden oraya Sukkot adını verdi.
18Yakup güvenlik içinde Paddan-Aram'dan Kenan ülkesine, Şekem Kenti'ne vardı. Kentin yakınında konakladı. 19*Çadırını kurduğu arsayı Şekem'in babası Hamor'un oğullarından yüz parça gümüşe aldı. 20Orada bir sunak kurarak El-Elohe-İsrail adını verdi.

AÇIKLAMA: Tanrı’yla karşılaşan Yakup artık yeni bir insan oldu. Ancak Rab’le olan harika tecrübesinden sonra en büyük korkusuyla yüzleşmesi gerekiyordu. Yakup’un yıllar önce kandırdığı ağabeyi Esav dört yüz adamla yaklaşıyordu. Bir önceki bölümde Yakup bütün ailesini önüne dizerek kendini korumak için hepsinin arkasına saklanmayı planladı. Fakat geceleyin Rab’den yeni cesaret alan Yakup bu kez hepsinin önüne geçerek kendini ağabeyine gösterir. Büyük ihtimalle Esav’ın içinde yıllarca biriken kin ve nefreti üzerine boşaltmasını bekliyordu ama hiç de öyle olmadı. Bir anda ağabeyi yanına koşup boynuna sarılarak öptü. Ne harika bir manzara! İki kardeş hüngür hügür ağlamaya başlar. Sonra Esav, Yakup’un arkasında bulunan kalabalığı fark edince, ‘Kim bu yanındakiler?’ diye sorar. Yakup’un cevabı çok güzel: ‘Tanrı’nın kuluna lütfettiği çocuklar.’ Yakup’un hayata bakış açısı değişmişti. Sahip olduğu her şeyi Tanrı’nın lütfu olarak görmeye başladı. Ağabeyini de bir rakip ya da düşman olarak değil, gerçekte olduğu gibi saygıdeğer bir büyüğü olarak görmeye başladı.
	Sonra Esav, Yakup’un kendisine gönderdiği hayvanların anlamını sorar. Yakup bunların bir hediye olduğunu söyler ve kabul etmesi için ısrar eder. Yakup bu armağanları belki çaldığı ilk oğulluk hakkının bir telafisi olarak da görmüş olabilir. Sonra Yakup, Esav’ı görmeyi Tanrı’nın yüzünü görmeye benzetir. Bütün korkuları ve kaygıları boşa çıkınca Yakup öyle rahatladı ki. Dahası tüm bunların Tanrı’nın lütfundan kaynaklandığını fark etti. Ardından Esav kardeşini evine davet eder ve kendisine eşlik etmeyi teklif eder. Yakup ise sürülerden dolayı yavaş gitmesi gerektiğini belirtir ve daha sonra ağabeyine uğramaya söz verir. Vedalaştıktan sonra Yakup oraya yakın bir yerde çardaklarını kurarak yerleşir. Daha sonra Şeria Nehrini geçerek Şekem’e taşınır. Esav kardeşini kendi memleketi olan Seir’e davet ettiyse de Yakup, İbrahim’e vaat edilen Kenan topraklarına yerleşmeyi seçti. En sonunda Tanrı’nın yolunu mükemmel bir şekilde açtığını anlayan Yakup, ataları gibi bir sunak yaparak Rab’be şükür sunar. Sunağa verdiği isim de çok ilgi çekici: ‘El-Elohe-İsrail’ yani “Tanrı İsrail’in Tanrısıdır”. Bunda Yakup’un hem Tanrı’yı kişisel olarak kabul ettiği hem de O’ndan aldığı yeni ismi/kimliği (İsrail) benimsediği anlaşılır. Yakup nihayet Tanrı’nın lütfuna boyun eğer.
Bu sırada Esav’ın yüreği nasıl değiştiğine ilişkin bir bilgi verilmiyor ama anlaşılan şu ki Yakup’un yüreğine dokunan Rab ağabeyine de dokunmuştu. Bu öyküde Tanrı’nın kendisine boyun eğen insanlara nasıl sahip çıktığını görebiliyoruz. Süleyman şöyle yazar: ‘Rab kişinin yaşayışından hoşnutsa düşmanlarını bile onunla barıştırır (Özdeyişler 16:7).’ Aslında Yakup’un en büyük düşmanı ağabeyi Esav değil, kendi yaramaz kalbiydi. Ancak Tanrı’nın olağanüstü lütfuyla karşılaşıp O’nun istemine boyun eğdikten sonra her şey değişti. İnsanın kendisiyle barışık olması için öncellikle Tanrı’yla barışması lazım. Sonra Tanrı’nın lütfuyla en cani düşmanıyla da barışabilir.
Şubat 12
NAMUS KAVGASI
Yaratılış 34:1-31
1Lea'yla Yakup'un kızı Dina bir gün yöre kadınlarını ziyarete gitti. 2O bölgenin beyi Hivli Hamor'un oğlu Şekem Dina'yı görünce tutup ırzına geçti. 3Yakup'un kızına gönlünü kaptırdı. Dina'yı sevdi ve ona nazik davrandı. 4Babası Hamor'a, “Bu kızı bana eş olarak al” dedi.
5Yakup kızı Dina'nın kirletildiğini duyduğunda, oğulları kırda hayvanların başındaydı. Yakup onlar gelinceye kadar konuşmadı.
6Bu arada Şekem'in babası Hamor konuşmak için Yakup'un yanına gitti. 7Yakup'un oğulları olayı duyar duymaz kırdan döndüler. Üzüntülü ve çok öfkeliydiler. Çünkü Şekem Yakup'un kızıyla yatarak İsrail'in onurunu kırmıştı. Böyle bir şey olmamalıydı.
8Hamor onlara, “Oğlum Şekem'in gönlü kızınızda” dedi, “Lütfen onu oğluma eş olarak verin. 9Bizimle akraba olun. Birbirimize kız verip kız alalım. 10Bizimle birlikte yaşayın. Ülke önünüzde, nereye isterseniz yerleşin, ticaret yapın, mülk edinin.”
11Şekem de Dina'nın babasıyla kardeşlerine, “Bana bu iyiliği yapın, ne isterseniz veririm” dedi, 12“Ne kadar başlık ve armağan isterseniz isteyin, dilediğiniz her şeyi vereceğim. Yeter ki, kızı bana eş olarak verin.”
13Kızkardeşleri Dina'nın ırzına geçildiği için, Yakup'un oğulları Şekem'le babası Hamor'a aldatıcı bir yanıt verdiler. 14“Olmaz, kızkardeşimizi sünnetsiz* bir adama veremeyiz” dediler, “Bizim için utanç olur. 15Ancak şu koşulla kabul ederiz: Bütün erkekleriniz bizim gibi sünnet olursa, 16birbirimize kız verip kız alabiliriz. Sizinle birlikte yaşar, bir halk oluruz. 17Eğer kabul etmez, sünnet olmazsanız, kızımızı alır gideriz.”
18Bu öneri Hamor'la oğlu Şekem'e iyi göründü. 19Ailesinde en saygın kişi olan genç Şekem öneriyi yerine getirmekte gecikmedi. Çünkü Yakup'un kızına aşıktı.
20Hamor'la oğlu Şekem durumu kent halkına bildirmek için kentin kapısına gittiler. 21“Bu adamlar bize dostluk gösteriyor” dediler, “Ülkemizde yaşasınlar, ticaret yapsınlar. Topraklarımız geniş, onlara da yeter, bize de. Birbirimize kız verip kız alabiliriz. 22Yalnız, şu koşulla bizimle birleşmeyi, birlikte yaşamayı kabul ediyorlar: Bizim erkeklerin de kendileri gibi sünnet olmasını istiyorlar. 23Böylece bütün sürüleri, malları, öbür hayvanları da bizim olur, değil mi? Gelin onlarla anlaşalım, bizimle birlikte yaşasınlar.” 24Kent kapısından geçen herkes Hamor'la oğlu Şekem'in söylediklerini kabul etti ve kentteki bütün erkekler sünnet oldu.
25Üçüncü gün erkekler daha sünnetin acısını çekerken, Yakup'un oğullarından ikisi –Dina'nın kardeşleri Şimon'la Levi– kılıçlarını kuşanıp kuşku uyandırmadan kente girip bütün erkekleri kılıçtan geçirdiler. 26Hamor'la oğlu Şekem'i de öldürdüler. Dina'yı Şekem'in evinden alıp gittiler. 27Sonra Yakup'un bütün oğulları cesetleri soyup kenti yağmaladılar. Çünkü kızkardeşlerini kirletmişlerdi. 28Kentteki ve kırdaki davarları, sığırları, eşekleri ele geçirdiler. 29Bütün mallarını, çocuklarını, kadınlarını aldılar, evlerindeki her şeyi yağmaladılar.
30Yakup, Şimon'la Levi'ye, “Bu ülkede yaşayan Kenanlılar'la Perizliler'i bana düşman ettiniz, başımı belaya soktunuz” dedi, “Sayıca azız. Eğer birleşir, bana saldırırlarsa, ailemle birlikte yok olurum.”
31Şimon'la Levi, “Kızkardeşimize bir fahişe gibi mi davranmalıydı?” diye karşılık verdiler.

AÇIKLAMA: Kutsal Kitap’ta şöyle bir atasözü var: ‘Rüzgar eken kasırga biçer (Hoşea 8:7).’ Bu bölümde Yakup’un çocuklarına yıllarca yansıttığı kötü örnek sonucunda oğullarını ne denli etkilediğini görebiliyoruz. Yakup baştan beri hileci, yalancı ve düzenciydi ama oğulları bunu daha da ileriye, cinayete kadar taşıdılar. Yakup, ağabeyi Esav’ın ülkesine gitmek yerine Kenan’da Şekem kentinin yakınında konaklanmayı seçti. Burası atası İbrahim’in ilk uğradığı ve Rab’be bir sunak yaptığı yerlerden biri. Rab, İbrahim’e ayak bastığı bu toprakları soyuna vereceğine söz verdi (Yaratılış 12:6-7). Yıllar sonra aynı yere dönen Yakup çadırını kurduğu parseli Şekem kentinin önderi Hamor’dan satın aldı. Ne var ki günün birinde Lea’nın tek kızı Dina yöre kadınlarını ziyarete gitti. O sırada güzel genç kıza aşık olan Hamor’un oğlu Şekem ona tecavüz ediyor. Dina büyük olasılıkla 15 yaşından büyük değildi. Ne var ki Yakup kızının başına gelenleri duyunca hiç bir şey yapmadan oğullarının dönmesini bekler. Kızın ağabeyleri ise olaydan haberdar olunca küplere binerler. Şekem, İsrail’in namusunu alaşağı etmiştir.
Daha sonra Hamor’la oğlu Şekem hiç bir şey olmamış gibi Dina’yı istemeye gelirler. Yakup’un ailesiyle akraba olmak istediklerini söylerler. Kız için yüklü bir başlık parası ve hediyeler de vaat ederler. Yakup’un oğulları ise aldatıcı bir yanıt vererek intikam almak için düzen kurarlar. Şekem’le ev halkının tümü İsrailliler gibi sünnet olmalarını isterler. Buna çok sevinen Şekem hemen şehirdeki tüm erkekleri ikna etmeye başlar. Burada onun menfaati de ortaya çıkıyor. Amacı sadece Dina’yı değil Yakup’un sürülerini de ele geçirmekti. Böylece Şekem kentinde yaşayan bütün erkekler sünnet oluyor. Ancak üçüncü gün hala acıdan kıvranırken Dina’nın ağabeyleri Şimon’la Levi gizlice kente sokulup erkekleri tek tek kılıçtan geçirir. Kız kardeşlerini kurtardıktan sonra diğer kardeşlerini çağırır ve birlikte kenti yağmalarlar.
Bu kez Yakup sessiz kalmıyor ve oğullarını yaptıkları katliam için azarlar. O güne dek İbrahim olsun, İshak olsun yöre halklarıyla antlaşma yaparak barış içinde yaşadılar. Ama Yakup’un oğulları yapmış oldukları antlaşmayı çiğneyip bölgedeki diğer ulusların öfkesini uyandırma tehlikesine girdiler. Bu durumda Şimon’la Levi: ‘Kız kardeşimize bir fahişe gibi mi davranmalıydı?’ diye karşılık veriyorlar. Peki kim haklı? İnsan olarak değerlendirirsek hepsinin bir haklılık payı var belki – ama Tanrı’nın gözünden bakıldığından herkes hatalıydı. Dina tek başına oraya gitmemeliydi, Yakup kızına değer vermeyip pasif kalmamalıydı, oğulları da intikama kalkmamalıydılar. Aslında bu olayın başlıca sebebi, Yakup’un yıllardan beri sergilediği kötü örneklerdi. Oğullarına yalan söylemeyi ve aldatmayı kendisi öğretti. Gerçek şu ki babaların yaptığı hatalar çocuklarında katlanarak döner. Elbette ki bu çok çirkin bir olaydı ama Yakup öncellikle Rab’be yakarıp O’ndan hikmet dilemeliydi. Onun yerine ailesi haklıyken haksız duruma düştü. Namus kavgaları böyledir – hiç kimse kazanmaz. İntikam kasırga gibi herkesi alıp yıkıma götürür. O yüzden Rab sözünde şöyle der: ‘Kimseden öç almayın, bunu Tanrı’nın gazabına bırakın...Kötülüğe yenilme, kötülüğü iyilikle yen (Romalılar 12:19-21).’
Şubat 13
ADAĞIN ÖNEMİ
Yaratılış 35:1-36:43
1*Tanrı Yakup'a, “Git, Beytel'e yerleş” dedi, “Ağabeyin Esav'dan kaçarken sana görünen Tanrı'ya orada bir sunak yap.”
2Yakup ailesine ve yanındakilere, “Yabancı ilahlarınızı atın” dedi, “Kendinizi arındırıp giysilerinizi değiştirin. 3Beytel'e gidelim. Sıkıntı çektiğim günlerde yakarışımı duyan, gittiğim her yerde benimle birlikte olan Tanrı'ya orada bir sunak yapacağım.” 4Böylece herkes yabancı ilahlarını, kulaklarındaki küpeleri Yakup'a verdi. Yakup bunları Şekem yakınlarında bir yabanıl fıstık ağacının altına gömdü. 5Sonra göçtüler. Çevre kentlerde yaşayan halk peşlerine düşmedi, çünkü hepsini Tanrı korkusu sarmıştı.
6Yakup adamlarıyla birlikte Kenan ülkesindeki Luz –Beytel– Kenti'ne geldi. 7Bir sunak yaparak oraya El-Beytel adını verdi. Çünkü ağabeyinden kaçarken Tanrı orada kendisine görünmüştü.
8Rebeka'nın dadısı Debora ölünce Beytel'in güneyindeki meşe ağacının altına gömüldü. Bu yüzden ağaca Allon-Bakut adı verildi.
9Yakup Paddan-Aram'dan dönünce, Tanrı ona yine görünerek onu kutsadı. 10*“Sana Yakup diyorlar, ama bundan böyle adın Yakup değil, İsrail olacak” diyerek onun adını İsrail koydu. 11*“Ben Her Şeye Gücü Yeten Tanrı'yım” dedi, “Verimli ol, çoğal. Senden bir ulus ve uluslar topluluğu doğacak. Kralların atası olacaksın. 12İbrahim'e, İshak'a verdiğim toprakları sana verecek, senden sonra da soyuna bağışlayacağım.” 13Sonra Tanrı Yakup'tan ayrılarak onunla konuştuğu yerden yukarı çekildi. 14*Yakup Tanrı'nın kendisiyle konuştuğu yere taş bir anıt dikti. Üzerine dökmelik sunu ve zeytinyağı döktü. 15Oraya, Tanrı'nın kendisiyle konuştuğu yere Beytel adını verdi.
16Sonra Beytel'den göçtüler. Efrat'a varmadan Rahel doğum yaptı. Doğum yaparken çok sancı çekti. 17O sancı çekerken, ebesi, “Korkma!” dedi, “Bir oğlun daha oluyor.” 18Ama Rahel ölmek üzereydi. Can verirken oğlunun adını Ben-Oni koydu. Babası ise çocuğa Benyamin adını verdi.
19Rahel öldü ve Efrat –Beytlehem– yolunda gömüldü. 20Yakup Rahel'in mezarına bir taş dikti. Bu mezar taşı bugüne kadar kaldı.
21İsrail yine göçtü ve Eder Kulesi'nin ötesinde konakladı. 22İsrail o bölgede yaşarken Ruben babasının cariyesi Bilha'yla yattı. İsrail bunu duyunca çok kızdıü.
23Yakup'un on iki oğlu vardı.
Lea'nın oğulları: Ruben –Yakup'un ilk oğlu– Şimon, Levi, Yahuda, İssakar, Zevulun.
24Rahel'in oğulları: Yusuf, Benyamin.
25Rahel'in cariyesi Bilha'nın oğulları: Dan, Naftali.
26Lea'nın cariyesi Zilpa'nın oğulları: Gad, Aşer. Yakup'un Paddan-Aram'da doğan oğulları bunlardır.
27*Yakup, İshak'la İbrahim'in de yabancı olarak kalmış olduğu, bugün Hevron denen Kiryat-Arba yakınlarındaki Mamre'ye, babası İshak'ın yanına gitti. 28İshak yüz seksen yıl yaşadı. 29Kocamış, yaşama doymuş olarak son soluğunu verdi. Ölüp halkına kavuştu. Oğulları Esav'la Yakup onu gömdüler.
36:1Esav'ın, yani Edom'un öyküsü: 2*Esav şu Kenanlı kızlarla evlendi: Hititli Elon'un kızı Âda; Hivli Sivon'un torunu, Âna'nın kızı Oholivama; 3*Nevayot'un kızkardeşi, İsmail'in kızı Basemat. 4Âda Esav'a Elifaz'ı, Basemat Reuel'i, 5Oholivama Yeuş, Yalam ve Korah'ı doğurdu. Esav'ın Kenan ülkesinde doğan oğulları bunlardı.
6Esav karılarını, oğullarını, kızlarını, evindeki bütün adamlarını, hayvanlarının hepsini, Kenan ülkesinde kazandığı malların tümünü alıp kardeşi Yakup'tan ayrıldı, başka bir ülkeye gitti. 7Birlikte yaşayamayacak kadar çok malları vardı. Yabancı olarak yaşadıkları bu topraklar davarlarına yetmiyordu. 8Esav –Edom– Seir dağlık bölgesine yerleşti.
9Seir dağlık bölgesine yerleşen Edomlular'ın atası Esav'ın soyu:
10Esav'ın oğullarının adları şunlardır:
Esav'ın karılarından Âda'nın oğlu Elifaz, Basemat'ın oğlu Reuel.
11Elifaz'ın oğulları:
Teman, Omar, Sefo, Gatam, Kenaz.
12Timna Esav'ın oğlu Elifaz'ın cariyesiydi. Elifaz'a Amalek'i doğurdu. Bunlar Esav'ın karısı Âda'nın torunlarıdır.
13Reuel'in oğulları:
Nahat, Zerah, Şamma, Mizza.
Bunlar Esav'ın karısı Basemat'ın torunlarıdır.
14Sivon'un torunu ve Âna'nın kızı olan Esav'ın karısı Oholivama'nın Esav'a doğurduğu oğullar şunlardır:
Yeuş, Yalam, Korah.
15Esavoğulları'nın boy beyleri şunlardır:
Esav'ın ilk oğlu Elifaz'ın oğulları:
Teman, Omar, Sefo, Kenaz, 16Korah, Gatam, Amalek. Bunlar Edom ülkesinde Elifaz'ın soyundan beylerdi ve Âda'nın torunlarıydı.
17Esav oğlu Reuel'in oğulları şunlardır:
Nahat, Zerah, Şamma, Mizza. Bunlar Edom ülkesinde Reuel'in soyundan gelen beylerdi ve Esav'ın karısı Basemat'ın torunlarıydı.
18Esav'ın karısı Oholivama'nın oğulları şunlardır:
Yeuş, Yalam, Korah. Bunlar Âna'nın kızı olan Esav'ın karısı Oholivama'nın soyundan gelen beylerdi.
19Bunların hepsi Esav'ın –Edom'un– oğullarıdır. Yukardakiler de onların beyleridir.
20Ülkede yaşayan Horlu Seir'in oğulları şunlardı: Lotan, Şoval, Sivon, Âna, 21Dişon, Eser, Dişan. Seir'in Edom'da beylik eden Horlu oğulları bunlardı.
22Lotan'ın oğulları:
Hori, Hemam. Timna Lotan'ın kızkardeşiydi.
23Şoval'ın oğulları:
Alvan, Manahat, Eval, Şefo, Onam.
24Sivon'un oğulları:
Aya ve Âna. Babası Sivon'un eşeklerini güderken çölde sıcak su kaynakları bulan Âna'dır bu.
25Âna'nın çocukları şunlardı:
Dişon ve Âna'nın kızı Oholivama.
26Dişon'un oğulları şunlardı:
Hemdan, Eşban, Yitran, Keran.
27Eser'in oğulları şunlardı:
Bilhan, Zaavan, Akan.
28Dişan'ın oğulları şunlardı:
Ûs, Aran.
29Horlu boy beyleri şunlardı:
Lotan, Şoval, Sivon, Âna, 30Dişon, Eser, Dişan. Seir ülkesindeki Horlu boy beyleri bunlardı.
31İsrailliler'i yöneten bir kralın olmadığı dönemde, Edom'u şu krallar yönetti:
32Beor oğlu Bala Edom Kralı oldu. Kentinin adı Dinhava'ydı.
33Bala ölünce, yerine Bosralı Zerah oğlu Yovav geçti.
34Yovav ölünce, Temanlılar ülkesinden Huşam kral oldu.
35Huşam ölünce, Midyan'ı Moav kırlarında bozguna uğratan Bedat oğlu Hadat kral oldu. Kentinin adı Avit'ti.
36Hadat ölünce, yerine Masrekalı Samla geçti.
37Samla ölünce, yerine Rehovot-Hannaharlı Şaul geçti.
38Şaul ölünce, yerine Akbor oğlu Baal-Hanan geçti. 39Akbor oğlu Baal-Hanan ölünce, yerine Hadat geçti. Kentinin adı Pau'ydu. Karısı, Me-Zahav kızı Matret'in kızı Mehetavel'di.
40Boylarına ve bölgelerine göre Esav'ın soyundan gelen beylerin adları şunlardı: Timna, Alva, Yetet, 41Oholivama, Ela, Pinon, 42Kenaz, Teman, Mivsar, 43Magdiel, İram. Sahip oldukları ülkede yaşadıkları yerlere adlarını veren Edom beyleri bunlardı.
Edomlular'ın atası Esav'dı.

AÇIKLAMA: Kral Süleyman şöyle yazmıştı: ‘Tanrı’ya adak adayınca, yerine getirmekte gecikme. Çünkü O akılsızlardan hoşlanmaz. Adağını yerine getir! (Vaiz 5:4).’ Yaklaşık 30 sene önce Yakup, ağabeyinden kaçarken Beytel’de geceledi. Orada Rab kendisine görünüp atası İbrahim’e verdiği vaatleri yeniledi. Uyanınca Yakup adak adayarak şöyle dedi: ‘Tanrı benimle olur, gittiğim yolda beni korur.. babamın evine esenlik içinde dönersem, RAB benim Tanrım olacak (Yaratılış 28:20-21).’ Rab kendine düşeni yaptı, Yakup ise pek çok yanlışa bulaştı. Rab onu memleketine sağ salim geri getirip ağabeyiyle barıştırdı. Ama Yakup babasının evine gitmek yerine putperest bir halkın yakınına yerleşti. Orada başına gelmeyen kalmadı. En sonunda oğulları Şekem’deki erkekleri katlederek yöre halkının öfkesini uyandırdılar. Her şey ters gidiyordu. Bu sırada Rab Yakup’a ‘Git, Beytel’e yerleş’ diyerek daha önce yaptığı adağı yerine getirmesini buyurur. Tanrı’nın vaat ettiği bereketlere sahip olmak için Yakup’un verdiği sözü tutması gerekiyordu.
	Bu sırada ailesinin kendinin putperestliğe ne kadar kaptırdığını fark eden Yakup pagan inanışlarından kalma her şeyi toplayıp bir ağacın dibine gömer. Rahel’in babasından çaldığı putlar da bu arada ortaya çıkmıştı muhtemelen. Ailesini bütün bu pagan nesnelerden arındırdıktan sonra birlikte Beytel’e taşınırlar. Rab de yöre halklarının peşinde düşmelerini engelleyerek onları korur. Beytel’e varınca Yakup adağını yerine getirerek Tanrı’ya bir sunak yapar. Burada Rab, Yakup’a bir kez daha görünerek onu olabildiğince bereketleyeceğine söz verir. Onu büyük bir ulus yapacağını, kralların atası olacağını ve oturduğu toprakları soyuna bağışlayacağını söyler. Yakup oraya bir anıt diktikten sonra babasının oturduğu bölgeye yerleşmek üzere güneye doğru ilerlemeye başlar. Bu sırada en sevdiği eşi Rahel ikinci çocuğu Benyamin’i doğururken can verir. Daha önce Rahel babasının putlarını çaldığı sırada olanlardan habersiz Yakup, Lavan’a ‘Putlarını kim çaldıysa öldürülecektir’ demişti. (bkz Yaratılış 31:32) Anlaşılan şu ki ağzımızdan çıkan sözler ve antlar hiç de önemsiz değildir.
	Bölümün devamında Yakup’un ailesi ile ağabeyi Esav’ın soyu kıyaslanır. Yakup babasının yanına dönüp mirasına sahip çıktıysa da Esav yöre halkının kızlarıyla evlenerek hep kendi yolunu çizdi. En sonunda Esav vaat edilen toprağın doğusuna gidip Horonlularla işbirliği yaparak Seir adındaki kenti kurdu. Zamanla Edomlular çok büyük bir ulus oldu. Esav soyu sonradan İsraillilerle karşılaşacak ve çok tatsız olaylar da yaşanacaktır. Ama daha işin başında Esav’ın atalarının kutsal mirasını hor gördüğü ve Yakup’un bütün hatalarına rağmen Tanrı’nın vaatlerine sahip çıktığını görüyoruz. Burada bizler sadık kalmasak da Tanrı’nın sonuna kadar sadık olduğunu anlıyoruz (2.Timoteos 2:13). Yakup bir çok kez Rab’bin yolundan saptı ama tövbe edip döndüğünde Rab ondan merhametini esirgemedi.
Şubat 14
DÜŞLERİN ÇOCUĞU
Yaratılış 37:1-36
1Yakup babasının yabancı olarak kalmış olduğu Kenan ülkesinde yaşadı. 2Yakup soyunun öyküsü:
Yusuf on yedi yaşında bir gençti. Babasının karıları Bilha ve Zilpa'dan olan üvey kardeşleriyle birlikte sürü güdüyordu. Kardeşlerinin yaptığı kötülükleri babasına ulaştırırdı.
3İsrail Yusuf'u öbür oğullarının hepsinden çok severdi. Çünkü Yusuf onun yaşlılığında doğmuştu. Yusuf'a uzun, renkli bir giysi yaptırmıştı. 4Yusuf'un kardeşleri babalarının onu kendilerinden çok sevdiğini görünce, ondan nefret ettiler. Yusuf'a tatlı söz söylemez oldular.
5Yusuf bir düş gördü. Bunu kardeşlerine anlatınca, ondan daha çok nefret ettiler. 6Yusuf, “Lütfen gördüğüm düşü dinleyin!” dedi, 7“Tarlada demet bağlıyorduk. Ansızın benim demetim kalkıp dikildi. Sizinkilerse, çevresine toplanıp önünde eğildiler.”
8Kardeşleri, “Başımıza kral mı olacaksın? Bizi sen mi yöneteceksin?” dediler. Düşlerinden, söylediklerinden ötürü ondan büsbütün nefret ettiler.
9Yusuf bir düş daha görüp kardeşlerine anlattı. “Dinleyin, bir düş daha gördüm” dedi, “Güneş, ay ve on bir yıldız önümde eğildiler.”
10Yusuf babasıyla kardeşlerine bu düşü anlatınca, babası onu azarladı: “Ne biçim düş bu?” dedi, “Ben, annen, kardeşlerin gelip önünde yere mi eğileceğiz yani?” 11*Kardeşleri Yusuf'u kıskanıyordu, ama bu olay babasının aklına takıldı.
12Bir gün Yusuf'un kardeşleri babalarının sürüsünü gütmek için Şekem'e gittiler. 13İsrail Yusuf'a, “Kardeşlerin Şekem'de sürü güdüyorlar” dedi, “Gel seni de onların yanına göndereyim.”
Yusuf, “Hazırım” diye yanıtladı.
14Babası, “Git kardeşlerine ve sürüye bak” dedi, “Her şey yolunda mı, değil mi, bana haber getir.” Böylece onu Hevron Vadisi'nden gönderdi.
Yusuf Şekem'e vardı. 15Kırda dolaşırken bir adam onu görüp, “Ne arıyorsun?” diye sordu.
16Yusuf, “Kardeşlerimi arıyorum” diye yanıtladı, “Buralarda sürü güdüyorlar. Nerede olduklarını biliyor musun?”
17Adam, “Buradan ayrıldılar” dedi, “ ‘Dotan'a gidelim’ dediklerini duydum.”
Böylece Yusuf kardeşlerinin peşinden gitti ve Dotan'da onları buldu.
18Kardeşleri onu uzaktan gördüler. Yusuf yanlarına varmadan, onu öldürmek için düzen kurdular. 19Birbirlerine, “İşte düş hastası geliyor” dediler, 20“Hadi onu öldürüp kuyulardan birine atalım. Yabanıl bir hayvan yedi deriz. Bakalım o zaman düşleri ne olacak!”
21Ruben bunu duyunca Yusuf'u kurtarmaya çalıştı: “Canına kıymayın” dedi, 22“Kan dökmeyin. Onu şu ıssız yerdeki kuyuya atın, ama kendisine dokunmayın.” Amacı Yusuf'u kurtarıp babasına geri götürmekti.
23Yusuf yanlarına varınca, kardeşleri sırtındaki renkli uzun giysiyi çekip çıkardılar 24ve onu susuz, boş bir kuyuya attılar.
25Yemek yemek için oturduklarında, Gilat yönünden bir İsmaili kervanının geldiğini gördüler. Develeri kitre, pelesenk, laden yüklüydü. Mısır'a gidiyorlardı. 26Yahuda, kardeşlerine, “Kardeşimizi öldürür, suçumuzu gizlersek ne kazanırız?” dedi, 27“Gelin onu İsmaililer'e satalım. Böylece canına dokunmamış oluruz. Çünkü o kardeşimizdir, aynı kanı taşıyoruz.” Kardeşleri kabul etti.
28*Midyanlı tüccarlar oradan geçerken, kardeşleri Yusuf'u kuyudan çekip çıkardılar, yirmi gümüşe İsmaililer'e sattılar. İsmaililer Yusuf'u Mısır'a götürdüler.
29Kuyuya geri dönen Ruben Yusuf'u orada göremeyince üzüntüden giysilerini yırttı. 30Kardeşlerinin yanına gidip, “Çocuk orada yok” dedi, “Ne yapacağım şimdi ben?”
31Bunun üzerine bir teke keserek Yusuf'un renkli uzun giysisini kanına buladılar. 32Giysiyi babalarına götürerek, “Bunu bulduk” dediler, “Bak, bakalım, oğlunun mu, değil mi?”
33Yakup giysiyi tanıdı, “Evet, bu oğlumun giysisi” dedi, “Onu yabanıl bir hayvan yemiş olmalı. Yusuf'u parçalamış olsa gerek.”
34Yakup üzüntüden giysilerini yırttı, beline çul sardı, oğlu için uzun süre yas tuttu. 35Bütün oğulları, kızları onu avutmaya çalıştılarsa da o avunmak istemedi. “Oğlumun yanına, ölüler diyarına yas tutarak gideceğim” diyerek oğlu için ağlamaya devam etti.
36Bu arada Midyanlılar da Yusuf'u Mısır'da firavunun bir görevlisine, muhafız birliği komutanı Potifar'a sattılar.

AÇIKLAMA: Şimdi Yusuf’un hikâyesi başlıyor. Rahel ve İshak’ın ölümünden sonra Yakup için yeni bir devir başladı. Ağabeyi de yöreden çekilerek onu yalnız bıraktı. Ancak Rahel’e duyduğu özlemi ondan doğan favori oğlu Yusuf’la gidermeye başladı. Yusuf çok farklı, saf bir çocuktu. Ağabeylerinin hatalarını babasına masumca aktarırdı ancak bu şekilde onların nefretlerini de kazanmıştı. Babası da hikmetsiz ve ölçüsüz bir şekilde ona ayrı bir sevgi besleyerek diğer oğullarının kıskançlığını körükledi. Daha on yedi yaşındayken babası ona uzun, renkli bir giysi yaptırdı, ne var ki bu hikmetsiz armağanı yüzünden Yusuf’la ağabeyleri arasındaki uçurum daha da büyüdü. Bir şey daha vardı, Yusuf ilginç düşler görüyordu. Bir düşünde; herkes tarlada demet bağlarken ansızın herkesin demeti Yusuf’un demeti etrafında toplanıp önünde eğiliyordu. Yusuf saflıkla bunu büyük heyecanla ağabeylerine anlatınca doğal olarak ters tepti. İkinci düşünde güneş, ay ve on bir yıldız Yusuf’un önünde secde ederler.  Bunu ailesine anlatınca babası bile ‘Ne biçim düş bu? Ben, annen, kardeşlerin gelip önünde yere mi eğileceğiz yani!’ diyerek tepki verdi. Ama aynı zamanda bu gördükleri düşler babasını düşündürmeye başladı. Daha gençken Yusuf’un hayatının çok farklı olacağı belliydi.
	Bir arada babası Yusuf’u ağabeylerinin yaptıklarını kontrol etmek için yanlarına gönderir. Yakup onların daha önce kötü olaylar yaşadıkları Şekem’e gittiklerini duyunca hallerini merak ediyordu. Yusuf da Şekem’e gider ama ağabeylerini bulamayınca orada yaşayan bir adamdan Dotam’a gittiklerini öğrenir ve oraya yönelir. Yusuf’un yaklaştığını daha uzaktan fark eden ağabeyleri onu öldürmek için düzen kurmaya başlarlar. Amaçları Yusuf’un düşlerini boşa çıkartmaktır. Ama onu kurtarmak isteyen ağabeyleri Ruben, ‘Canına kıymayın!’ diyerek sadece boş bir kuyuya atmalarını önererek zaman kazanmaya çalışır. Böylece Yusuf yanlarına gelince birden onu renkli kaftanından soyar ve susuz kuyuya atarlar. Bu sırada onu kurtarmak için fırsat kollayan Ruben bir yerde oyalanırken Yahuda onlara yaklaşan bir kervan görür ve Yusuf’u öldürmek yerine onlara satmayı önerir. Böylece Yusuf’u kuyudan çıkartıp 20 gümüşe İsmaillilere satarlar. Yaptıklarını sonradan fark eden Ruben üzüntüden yıkılır. Sonra bir hayvan öldürüp renkli kaftanı kanına bulayarak Yusuf’un yabanıl hayvanlar tarafından parçalandığı hikayesini babalarına uydururlar. Kaftanı tanıyan Yakup da uzun ve kederli bir yasa bürünür. Bu sırada Mısır’a varan Yusuf köle olarak firavunun bir görevlisine, muhafız birliği komutanı olan Potifar’a satılır.
	Daha hikâyenin başında hem Yakup’un hikmetsizliği hem de oğullarının dengesizliğini görüyoruz. Görünürde Yusuf’un bir hatası yoktu – o sadece kendine gösterileni iletiyordu ve babasının buyruğuna uyuyordu. Yusuf aslında yıllar sonra İsrail ulusuna gönderilecek olan İsa Mesih’i resmeder. O da Baba Tanrı’nın ‘biricik oğlu’ diye geçer. Baştan beri herkesin Mesih’in önünde eğileceği peygamberler tarafından bildirildiği halde babasının buyruğu uyarınca kendi halkına geldiğinde onu reddettiler. (bkz. Yuhanna 1:11-14) Hatta Yusuf gibi, Yahuda isminde birinin eliyle bir kaç parça gümüşe satılması hiç de tesadüf değildir. Yusuf gibi ihanete uğrayan Mesih yok olmaya teslim edildi – ama bu henüz hikayenin sonu değildi...
Şubat 15
YAHUDA İLE TAMAR
Yaratılış 38:1-30
1O sıralarda Yahuda kardeşlerinden ayrılarak Adullamlı Hira adında bir adamın yanına gitti. 2Orada Kenanlı bir kızla karşılaştı. Kızın babasının adı Şua'ydı. Yahuda kızla evlendi. 3Kadın hamile kaldı ve bir erkek çocuk doğurdu. Yahuda ona Er adını verdi. 4Kadın yine hamile kaldı, bir erkek çocuk daha doğurdu, adını Onan koydu. 5Yine bir erkek çocuk doğurdu, adını Şela koydu. Şela doğduğu zaman Yahuda Keziv'deydi.
6Yahuda ilk oğlu Er için bir kadın aldı. Kadının adı Tamar'dı. 7Yahuda'nın ilk oğlu Er, RAB'bin gözünde kötüydü. Bu yüzden RAB onu öldürdü.
8*Yahuda Onan'a, “Kardeşinin karısıyla evlen” dedi, “Kayınbiraderlik görevini yap. Kardeşinin soyunu sürdür.” 9Ama Onan doğacak çocukların kendisine ait olmayacağını biliyordu. Bu yüzden ne zaman kardeşinin karısıyla yatsa, kardeşine soy yetiştirmemek için menisini yere boşaltıyordu. 10Bu yaptığı RAB'bin gözünde kötüydü. Bu yüzden RAB onu da öldürdü.
11Bunun üzerine Yahuda, gelini Tamar'a, “Babanın evine dön” dedi, “Oğlum Şela büyüyünceye kadar orada dul olarak yaşa.” Yahuda, “Şela da kardeşleri gibi ölebilir” diye düşünüyordu. Böylece Tamar babasının evine döndü.
12Uzun süre sonra Şua'nın kızı olan Yahuda'nın karısı öldü. Yahuda yası bittikten sonra arkadaşı Adullamlı Hira'yla birlikte Timna'ya, sürüsünü kırkanların yanına gitti.
13Tamar'a, “Kayınbaban sürüsünü kırkmak için Timna'ya gidiyor” diye haber verdiler. 14Tamar üzerindeki dul giysilerini çıkardı. Peçesini örttü, sarınıp Timna yolu üzerindeki Enayim Kapısı'nda oturdu. Çünkü Şela büyüdüğü halde onunla evlenmesine izin verilmediğini görmüştü.
15Yahuda onu görünce fahişe sandı. Çünkü yüzü örtülüydü. 16Yolun kenarına, ona doğru seğirterek, kendi gelini olduğunu bilmeden, “Hadi gel, seninle yatmak istiyorum” dedi.
Tamar, “Seninle yatarsam, bana ne vereceksin?” diye sordu.
17Yahuda, “Sürümden sana bir oğlak göndereyim” dedi.
Tamar, “Oğlağı gönderinceye kadar rehin olarak bana bir şey verebilir misin?” dedi.
18Yahuda, “Ne vereyim?” diye sordu.
Tamar, “Mührünü, kaytanını ve elindeki değneği” diye yanıtladı. Yahuda bunları verip onunla yattı. Tamar hamile kaldı. 19Gidip peçesini çıkardı, yine dul giysilerini giydi.
20Bu arada Yahuda rehin bıraktığı eşyaları geri almak için Adullamlı arkadaşıyla kadına bir oğlak gönderdi. Ne var ki arkadaşı kadını bulamadı. 21O çevrede yaşayanlara, “Enayim'de, yol kenarında bir fahişe vardı, nerede o?” diye sordu.
“Burada öyle bir kadın yok” diye karşılık verdiler.
22Bunun üzerine Yahuda'nın yanına dönerek, “Kadını bulamadım” dedi, “O çevrede yaşayanlar da ‘Burada fahişe yok’ dediler.”
23Yahuda, “Varsın eşyalar onun olsun” dedi, “Kimseyi kendimize güldürmeyelim. Ben oğlağı gönderdim, ama sen kadını bulamadın.”
24Yaklaşık üç ay sonra Yahuda'ya, “Gelinin Tamar zina etmiş, şu anda hamile” diye haber verdiler.
Yahuda, “Onu dışarıya çıkarıp yakın” dedi.
25Tamar dışarı çıkarılınca, kayınbabasına, “Ben bu eşyaların sahibinden hamile kaldım” diye haber gönderdi, “Lütfen şunlara bak. Bu mühür, kaytan, değnek kime ait?”
26Yahuda eşyaları tanıdı. “O benden daha doğru bir kişi” dedi, “Çünkü onu oğlum Şela'ya almadım.” Bir daha onunla yatmadı.
27Doğum vakti gelince Tamar'ın rahminde ikiz olduğu anlaşıldı. 28Doğum yaparken ikizlerden biri elini dışarı çıkardı. Ebe çocuğun elini yakalayıp bileğine kırmızı bir iplik bağladı, “Bu önce doğdu” dedi. 29Ne var ki, çocuk elini içeri çekti, o sırada da kardeşi doğdu. Ebe, “Kendine böyle mi gedik açtın?” dedi. Bu yüzden çocuğa Peres adı kondu. 30Sonra bileğine kırmızı iplik bağlı kardeşi doğdu. Ona da Zerah adı verildi.

AÇIKLAMA: Bu çok ilginç bir bölümdür. Yusuf’un Mısır’da köle olarak satıldığı sırada onu ele veren ağabeyi Yahuda’nın başına gelenleri anlatıyor. Aslında, Yusuf’la Yahuda arasında önemli bir kıyaslama yapılmaktadır. Yusuf her açıdan babasına sadık iken Yahuda kendi benliğine uyar. Yusuf uğradığı ihanetten dolayı çile çekerken Yahuda keyfine bakıyor. Sonra  Yusuf yüceltiliyor ama Yahuda rezil oluyor. Daha önce belirttiğimiz gibi Yusuf Mesih’in itaatkar hayatını sergiler, Yahuda ise İsrail ulusunun isyankar tavrını resmeder. En başta Yahuda, Kenanlı bir kızla evlenerek atalarının ruhsal mirasına değer vermediğini gösterir. O kadından üç çocuğu oluyor. En büyüğünü de Tamar adında Kenanlı bir kızla evlendirir. Ne var ki Tanrı’nın gözünde kötü olduğu için Rab onu öldürür. O günün örf ve adetleri uyarınca Yahuda ikinci oğlunun Tamar’la evlenip ağabeyinin soyunu sürdürmesini ister. Ama ikinci oğlu da bencil olup çıkıyor ve erken yaşta ölüyor. Yahuda Tamar’ı babasının evine gönderir ve üçüncü oğlunun büyümesini beklemesini söyler, oysa ki onu vermeye niyeti yoktur.
	Yıllar geçer ve Tamar ortada kalır. Yahuda’nın eşi de vefat eder. Bir gün Tamar Yahuda’nın yakınından geçeceğini öğrenir ve kendine fahişe süsü vererek karşısına çıkar. Onun kim olduğunu fark etmeyen Yahuda benliğine yenilerek onunla yatar. Bu sırada Tamar rehin olarak Yahuda’nın bazı kişisel eşyalarını alır. Aylar sonra Tamar’ın hamile kaldığı ortaya çıkınca Yahuda gelinini öldürmeleri için buyruk verir. Ne var ki Tamar sayesinde hamile kaldığı kişinin eşyalarını gösterince Yahuda rezil olup ‘O benden daha doğru bir kişi’ diye itiraf eder. Böylece Yahuda’nın Tamar’dan ikiz çocukları doğuyor. Aslında Tamar’ın başvurduğu yöntem yanlış olsa da o günün kültürüne göre Yahuda’nın ailesinden çocuk sahibi olmaya hakkı vardı. Tamar bir hayat kadını değildi – tersine bu şekilde Yahuda’nın ailesine olan sadakatini gösterdi.
	Peki bu hikaye neden anlatılır? Yukarıda belirttiğimiz gibi Yusuf ile Yahuda arasındaki temel farkı gösterir. Bir sonraki bölümde Yusuf’un da karşısına onu ayartmaya çalışan bir kadın çıkar ama Yusuf onun yanından kaçar. Yahuda ise babası gibi bencil, yalancı ve hileciydi. Ama Tamar sayesinde Yahuda’nın kirli yüreği gün ışığına çıkıyor ve bundan sonra çok farklı bir insan olduğunu görüyoruz. Bu çirkin olay Yahuda’nın değişmesine vesile oldu. O yüzden daha sonra ilk oğulluk hakkı Yahuda’ya veriliyor. Bu durumda birçoğumuz Yahuda'yı yargılayabiliriz. Ama kendimize şunu soralım: Ben ondan daha iyi miyim? Hamdolsun ki insanın tüm yaramazlıklarına rağmen Rab lütufkardır ve tövbe edeni kabul eder.
Şubat 16
YUSUF’UN KARAKTERİ
Yaratılış 39:1-23
1İsmaililer Yusuf'u Mısır'a götürmüştü. Firavunun görevlisi, muhafız birliği komutanı Mısırlı Potifar onu İsmaililer'den satın almıştı. 2*RAB Yusuf'la birlikteydi ve onu başarılı kılıyordu. Yusuf Mısırlı efendisinin evinde kalıyordu. 3Efendisi RAB'bin Yusuf'la birlikte olduğunu, yaptığı her işte onu başarılı kıldığını gördü. 4Yusuf'tan hoşnut kalarak onu özel hizmetine aldı. Evinin ve sahip olduğu her şeyin sorumluluğunu ona verdi. 5Yusuf'u evinin ve sahip olduğu her şeyin sorumlusu atadığı andan itibaren RAB Yusuf sayesinde Potifar'ın evini kutsadı. Evini, tarlasını, kendisine ait her şeyi bereketli kıldı. 6Potifar sahip olduğu her şeyin sorumluluğunu Yusuf'a verdi; yediği yemek dışında hiçbir şeyle ilgilenmedi.
Yusuf güzel yapılı, yakışıklıydı. 7Bir süre sonra efendisinin karısı ona göz koyarak, “Benimle yat” dedi. 8Ama Yusuf reddetti. “Ben burada olduğum için efendim evdeki hiçbir şeyle ilgilenme gereğini duymuyor” dedi, “Sahip olduğu her şeyin yönetimini bana verdi. 9Bu evde ben de onun kadar yetkiliyim. Senin dışında hiçbir şeyi benden esirgemedi. Sen onun karısısın. Nasıl böyle bir kötülük yapar, Tanrı'ya karşı günah işlerim?” 10Potifar'ın karısı her gün kendisiyle yatması ya da birlikte olması için direttiyse de, Yusuf onun isteğini kabul etmedi.
11Bir gün Yusuf olağan işlerini yapmak üzere eve gitti. İçerde ev halkından hiç kimse yoktu. 12Potifar'ın karısı Yusuf'un giysisini tutarak, “Benimle yat” dedi. Ama Yusuf giysisini onun elinde bırakıp evden dışarı kaçtı.
13Kadın Yusuf'un giysisini bırakıp kaçtığını görünce, 14uşaklarını çağırdı. “Bakın şuna!” dedi, “Kocamın getirdiği bu İbrani bizi rezil etti. Yanıma geldi, benimle yatmak istedi. Ben de bağırdım. 15Bağırdığımı duyunca giysisini yanımda bırakıp dışarı kaçtı.”
16Efendisi eve gelinceye kadar Yusuf'un giysisini yanında alıkoydu. 17Ona da aynı şeyleri anlattı: “Buraya getirdiğin İbrani köle yanıma gelip beni aşağılamak istedi. 18Ama ben bağırınca giysisini yanımda bırakıp kaçtı.”
19Karısının, “Kölen bana böyle yaptı” diyerek anlattıklarını duyunca, Yusuf'un efendisinin öfkesi tepesine çıktı. 20Yusuf'u yakalayıp zindana, kralın tutsaklarının bağlı olduğu yere attı.
Ama Yusuf zindandayken 21RAB onunla birlikteydi. Ona iyilik etti. Zindancıbaşı Yusuf'tan hoşnut kaldı. 22Bütün tutsakların yönetimini ona verdi. Zindanda olup biten her şeyden Yusuf sorumluydu. 23Zindancıbaşı Yusuf'un sorumlu olduğu işlerle hiç ilgilenmezdi. Çünkü RAB Yusuf'la birlikteydi ve yaptığı her işte onu başarılı kılıyordu.

AÇIKLAMA: Bu bölümde Rab’bin Yusuf’la birlikte olduğunu tam dört kez geçiyor. Mısır’da köle olarak satılan Yusuf olağanüstü karakteri sayesinde hep yükseldi. Rab onu her yönden başarılı kıldı ama bu demek değil ki hayatında hiç zorluk yoktu. Tersine Yusuf çok ciddi denemelerle karşı karşıyaydı ama Tanrı’ya olan sadakatinden hiç taviz vermedi. Aslında Yusuf isteseydi uğradığı haksızlıktan dolayı depresyona girebilirdi veya Tanrı’yı suçlayabilirdi. Ya da evden ırak düştü diye inancını saklayıp ahlaki değerlerini tümden bırakabilirdi. Ama Yusuf çok farklı biriydi. Mısır’da yalnız kaldıysa da Tanrı’ya olan inancına daha da sarıldı. Bu yüzden Rab onu olabildiğince bereketledi. Yusuf’un Tanrı’ya olan bağlılığından dolayı başarılı olduğunu fark eden efendisi Potifar, onu daha çok sevdi ve evinin tüm sorumluluğunu ellerine teslim etti. Ne var ki Şeytan da boş durmadı.
	Potifar’ın karısı Yusuf’tan hoşlanmaya başladı. Günün birinde kadın ‘Benimle yat’ diyerek Yusuf’u yanına buyurdu. Bu Yusuf için çok zordu çünkü Potifar’ın karısı da onun efendisi sayılırdı. O günün örf ve adetlerinde evin hanımının istediği kölesiyle birlikte olması gayet normal sayılırdı. Ne var ki Yusuf ‘Tanrı’ya karşı ve patronuma karşı nasıl böyle günah işleyebilirim’ diyerek reddetti. Ama Potifar’ın karısı diretmeye devam ederek her gün onu yanına buyuruyordu. Yusuf ise onun isteğini hiç kabul etmedi. Ama günün birinde evde kimsenin olmadığı bir vakitte kadın Yusuf’u tutup onunla zorla yatmak istedi ama Yusuf giysisini onun eline bırakarak kaçtı. Bunu gururuna yediremeyen kadın bağırarak kölelerini çağırdı ve Yusuf’u suçladı. Potifar eve gelince karısı aynı şekilde Yusuf’un kendisine karşı kötü niyetle yaklaştığını tekrarladı. Ancak ilginçtir ki bu noktada Yusuf’un kendini savunduğunu görmüyoruz. Büyük olasılıkla efendisinin karısı yüzünden rencide olmasını istemediği için suçu sessizce üstlendi. Potifar da bunu sezmiş olmalıydı ki Yusuf’u idama değil zindana gönderir. Bu davranışta daha önce gördüğümüz gibi Yusuf birebir Mesih’i resmeder. İsa Mesih de kutsal ve kusursuz olmasına rağmen bizim suçlarımızı üstlenerek kesime götürülen kuzu gibi itiraz etmeden kendini feda etti (Yeşaya 53:7).
	Yusuf başladığı yere geri dönmüştü, hatta daha da aşağılara indi. Ama hiç Tanrı’ya isyan ettiğini görmüyoruz. Tersine temiz karakterini zindanda da sergilemeye devam eder ve kısa bir süre sonra oranın da sorumluluğunu alır. Orada da Rab onunla birlikteydi ve onu her yönden başarılı kıldı. Yusuf bunun Tanrı’nın planına nasıl uyduğunu bilemezdi ama yine de sadakatinden ödün vermedi. Aslında bu olayda ne kadar ki Şeytan Yusuf’u yok etmeye çalıştıysa da Rab onun karakterini deniyordu. Küçük işlerde güvenilir olduğunu gösteren Yusuf daha sonra çok daha büyük işlere atandı (Luka 16:10). Ama ne ilginçtir ki bölümün başından sonuna kadar bu olanlar Tanrı’nın bereketi diye geçer. Demek ki bereketli bir yaşam demek sorunsuz bir yaşam demek değil. Bereketli bir yaşam demek zorluklar ve denemelere rağmen Tanrı’nın lütfuyla güçlenmek demek.
Şubat 17
YUSUF VE RÜYALAR
Yaratılış 40:1-23
1Bir süre sonra Mısır Kralı'nın sakisiyle fırıncısı efendilerini gücendirdiler. 2Firavun bu iki görevlisine, baş sakiyle fırıncıbaşına öfkelendi. 3Onları muhafız birliği komutanının evinde, Yusuf'un tutsak olduğu zindanda göz altına aldı. 4Muhafız birliği komutanı Yusuf'u onların hizmetine atadı. Bir süre zindanda kaldılar.
5Firavunun sakisiyle fırıncısı tutsak oldukları zindanda aynı gece birer düş gördüler. Düşleri farklı anlamlar taşıyordu. 6Sabah Yusuf yanlarına gittiğinde, onları tedirgin gördü. 7Efendisinin evinde, kendisiyle birlikte zindanda kalan firavunun görevlilerine, “Niçin suratınız asık bugün?” diye sordu.
8“Düş gördük ama yorumlayacak kimse yok” dediler.
Yusuf, “Yorum Tanrı'ya özgü değil mi?” dedi, “Lütfen düşünüzü bana anlatın.”
9Baş saki düşünü Yusuf'a anlattı: “Düşümde önümde bir asma gördüm. 10Üç çubuğu vardı. Tomurcuklar açar açmaz çiçeklendi, salkım salkım üzüm verdi. 11Firavunun kâsesi elimdeydi. Üzümleri alıp firavunun kâsesine sıktım. Sonra kâseyi ona verdim.”
12Yusuf, “Bu şu anlama gelir” dedi, “Üç çubuk üç gün demektir. 13Üç gün içinde firavun seni zindandan çıkaracak, yine eski görevine döneceksin. Geçmişte olduğu gibi yine ona sakilik yapacaksın. 14Ama her şey yolunda giderse, lütfen beni anımsa. Bir iyilik yap, firavuna benden söz et. Çıkar beni bu zindandan. 15Çünkü ben İbrani ülkesinden zorla kaçırıldım. Burada da zindana atılacak bir şey yapmadım.”
16Fırıncıbaşı bu iyi yorumu duyunca, Yusuf'a, “Ben de bir düş gördüm” dedi, “Başımın üstünde üç sepet beyaz ekmek vardı. 17En üstteki sepette firavun için pişirilmiş çeşitli pastalar vardı. Kuşlar başımın üstündeki sepetten pastaları yiyorlardı.”
18Yusuf, “Bu şu anlama gelir” dedi, “Üç sepet üç gün demektir. 19Üç gün içinde firavun seni zindandan çıkarıp ağaca asacak. Kuşlar etini yiyecekler.”
20Üç gün sonra, firavun doğum gününde bütün görevlilerine bir şölen verdi. Görevlilerinin önünde baş sakisiyle fırıncıbaşını zindandan çıkardı. 21-22Yusuf'un yaptığı yoruma uygun olarak baş sakisini eski görevine atadı. Baş saki firavuna şarap sunmaya başladı. Ama firavun fırıncıbaşını astırdı. 23Gelgelelim, baş saki Yusuf'u anımsamadı, unuttu gitti.

AÇIKLAMA: Rüyalar her zaman ilgimizi çeker. Kimisi rüyalarını hiç hatırlamaz ve umursamaz, kimisiyse her bir rüyasından anlam çıkarmaya çalışır. Tanrı bize rüyalarla konuşur mu? Elbette! Ama her rüya Rab’den değildir. Peki Tanrı’dan olup olmadığını nasıl bileceğiz? Ya da bir rüyanın anlamını nasıl çözebiliriz? Yusuf çocukluğundan beri rüyalarla içli dışlıydı. Daha gençken gördüğü rüyaları ağabeylerine anlatmasından dolayı başına gelmeyen kalmadı. Yusuf, Tanrı’nın o rüyalarda neyi göstermek istediğini henüz bilmiyordu ama Tanrı’nın hayatına ilişkin bir planı olduğuna inanmıştı. Hayatında her şey ters gitmesine rağmen Rab’be olan imanında sarsılmadı. Şimdi zindandayken ‘vay halime’ diyerek kendi kendine acımadı, tersine insanlara hizmet etmeye devam etti. Böylece Yusuf zindanda da olsa yine yükselmeye başladı ve oranın sorumluluğunu aldı çünkü Rab onunla birlikteydi.
	Bir süre sonra Firavunun fırıncısı ve sakisi zindana düştü ve Yusuf onların hizmetine verildi. Bir gece hem saki hem de fırıncı birer düş görürler. Sabahleyin yanlarına gelen Yusuf tedirgin olduklarını fark eder ve sebebini sorar. Gördükleri düşleri yorumlayacak biri yok diye üzüldüklerini öğrenen Yusuf, ‘Yorum Tanrı’ya özgü değil mi?’ diye belirtir. Sonra kendisine anlatmalarını ister. Aslında Mısır kültüründe rüya tabirini yapan insanlar vardı – bunlar çok üstün bilgin sayılırdı ve çoğunlukla Firavun’un hizmetindeydiler. Doğal olarak zindanda böyle biri yoktu. Ancak Yusuf, bir tek Tanrı’nın rüyanın anlamını verebileceğini söyler. O halde bir rüyanın gerçek yorumunu ancak Tanrı’yı tanıyan biri yapabilir. O günlerde rüya tabirini yapanlar genellikle fala bakarak, ya da cinler çağırarak bu işi yapmaya çalışırlardı. Ama Yusuf gerçek Tanrı’yı tanıdığını söyler. Böylelikle baş saki rüyasını anlatır ve Yusuf üç gün içinde zindandan çıkıp bir daha Firavun’un hizmetine alınacağını söyler. Bundan cesaret alan fırıncıbaşı da rüyasını anlatır ama Yusuf tam tersi bir yorum verir. Üç gün içinde asılacağını söyler. Tam üç gün sonra Firavun’un doğum günüdür ve büyük bir şölen verilir. Tam Yusuf’un dediği gibi baş saki saraya çağrılıp eski yerini alır ama fırıncıbaşı asılır. Ne var ki baş saki Yusuf’un bu iyiliğini unutuverir.
	Aslında daha önce Tanrı’nın insanlara rüyalarda doğrudan konuştuğunu gördük. (bkz. Yaratılış 20:6, 31:11) Eski zamanlarda özellikle Kutsal Kitap olmadığı dönemde Tanrı rüyalar kullanarak insanlara hitap ederdi. Ayrıca Tanrı’yı tanımayan insanlara zaman zaman rüyalar aracılığıyla seslendiğini görüyoruz. (bkz. Daniel 2, Matta 27:19) Nitekim bugün dahi Orta Doğu’da bir çok insanın İsa Mesih’i öncellikle bir rüya aracılığıyla tanıdığını duyuyoruz. Ancak ilginçtir ki İncil’de İsa Mesih’in gelişinden sonra Tanrı’nın bir imanlıya rüya aracılığıyla seslendiğini görmüyoruz. Bundan şunu anlamalıyız ki Rab rüyalar vasıtasıyla bize hitap edebilse de esas yazılı sözü olan Kutsal Kitap aracılığıyla konuşmayı tercih eder. Neden? Çünkü rüyalar göreceli ve yoruma açıktır. Ayrıca her rüya Rab’den değildir. Ama Kutsal Kitap’ta yazılan her söz Tanrı’nın sözüdür o yüzden çok daha güvenilir bir vasıtadır. Yine de bölümde insanın Tanrı’yla ilişki halinde olmasının ne kadar önemli olduğunu bir daha görüyoruz. Bütün sıkıntılarına rağmen Yusuf Rab’be olan güvenini yitirmedi ve böylesi bir olayda hizmetindeki insanlara yardım edebildi. Daha sonra bu onun kurtulmasına da yol açtı.
Şubat 18
YUSUF VE FİRAVUN
Yaratılış 41:1-57
1Tam iki yıl sonra firavun bir düş gördü: Nil Irmağı'nın kıyısında duruyordu. 2Irmaktan güzel ve semiz yedi inek çıktı. Sazlar arasında otlamaya başladılar. 3Sonra yedi çirkin ve cılız inek çıktı. Irmağın kıyısında öbür ineklerin yanında durdular. 4Çirkin ve cılız inekler güzel ve semiz yedi ineği yiyince, firavun uyandı.
5Yine uykuya daldı, bu kez başka bir düş gördü: Bir sapta yedi güzel ve dolgun başak bitti. 6Sonra, cılız ve doğu rüzgarıyla kavrulmuş yedi başak daha bitti. 7Cılız başaklar, yedi güzel ve dolgun başağı yuttular. Firavun uyandı, düş gördüğünü anladı.
8Sabah uyandığında kaygılıydı. Bütün Mısırlı büyücüleri, bilgeleri çağırttı. Onlara gördüğü düşleri anlattı. Ama hiçbiri firavunun düşlerini yorumlayamadı.
9Bu arada baş saki firavuna, “Bugün suçumu itiraf etmeliyim” dedi, 10“Kullarına –bana ve fırıncıbaşına– öfkelenince bizi zindana, muhafız birliği komutanının evine kapattın. 11Bir gece ikimiz de düş gördük. Düşlerimiz farklı anlamlar taşıyordu. 12Orada bizimle birlikte muhafız birliği komutanının kölesi İbrani bir genç vardı. Gördüğümüz düşleri ona anlattık. Bize bir bir yorumladı. 13Her şey onun yorumladığı gibi çıktı: Ben görevime döndüm, fırıncıbaşıysa asıldı.”
14Firavun Yusuf'u çağırttı. Hemen onu zindandan çıkardılar. Yusuf tıraş olup giysilerini değiştirdikten sonra firavunun huzuruna çıktı.
15Firavun Yusuf'a, “Bir düş gördüm” dedi, “Ama kimse yorumlayamadı. Duyduğun her düşü yorumlayabildiğini işittim.”
16Yusuf, “Ben yorumlayamam” dedi, “Firavuna en uygun yorumu Tanrı yapacaktır.”
17Firavun Yusuf'a anlatmaya başladı: “Düşümde bir ırmak kıyısında duruyordum. 18Irmaktan semiz ve güzel yedi inek çıktı. Sazlar arasında otlamaya başladılar. 19Sonra arık, çirkin, cılız yedi inek daha çıktı. Mısır'da onlar kadar çirkin inek görmedim. 20Cılız ve çirkin inekler ilk çıkan yedi semiz ineği yedi. 21Ancak kötü görünüşleri değişmedi. Sanki bir şey yememiş gibi görünüyorlardı. Sonra uyandım.
22“Bir de düşümde bir sapta dolgun ve güzel yedi başak bittiğini gördüm. 23Sonra solgun, cılız, doğu rüzgarının kavurduğu yedi başak daha bitti. 24Cılız başaklar yedi güzel başağı yuttular. Büyücülere bunu anlattım. Ama hiçbiri yorumlayamadı.”
25Yusuf, “Efendim, iki düş de aynı anlamı taşıyor” dedi, “Tanrı ne yapacağını sana bildirmiş. 26Yedi güzel inek yedi yıl demektir. Yedi güzel başak da yedi yıldır. Aynı anlama geliyor. 27Daha sonra çıkan yedi cılız, çirkin inek ve doğu rüzgarının kavurduğu yedi solgun başaksa yedi yıl kıtlık olacağı anlamına gelir.
28“Söylediğim gibi, Tanrı ne yapacağını sana göstermiş. 29Mısır'da yedi yıl bolluk olacak. 30Sonra yedi yıl öyle bir kıtlık olacak ki, bolluk yılları hiç anımsanmayacak. Çünkü kıtlık ülkeyi kasıp kavuracak. 31Ardından gelen kıtlık bolluğu unutturacak, çünkü çok şiddetli olacak. 32Bu konuda iki kez düş görmenin anlamı, Tanrı'nın kesin kararını verdiğini ve en kısa zamanda uygulayacağını gösteriyor.
33“Şimdi firavunun akıllı, bilgili bir adam bulup onu Mısır'ın başına getirmesi gerekir. 34Ülke çapında adamlar görevlendirmeli, bunlar yedi bolluk yılı boyunca ürünlerin beşte birini toplamalı. 35Gelecek verimli yılların bütün yiyeceğini toplasınlar, firavunun yönetimi altında kentlerde depolayıp korusunlar. 36Bu yiyecek, gelecek yedi kıtlık yılı boyunca Mısır'da ihtiyat olarak kullanılacak, ülke kıtlıktan kırılmayacak.”
37Bu öneri firavunla görevlilerine iyi göründü. 38Firavun görevlilerine, “Bu adam gibi Tanrı Ruhu'na sahip birini bulabilir miyiz?” diye sordu.
39Sonra Yusuf'a, “Madem Tanrı bütün bunları sana açıkladı, senden daha akıllısı, bilgilisi yoktur” dedi, 40*“Sarayımın yönetimini sana vereceğim. Bütün halkım buyruklarına uyacak. Tahttan başka senden üstünlüğüm olmayacak. 41Seni bütün Mısır'a yönetici atıyorum.” 42Sonra mührünü parmağından çıkarıp Yusuf'un parmağına taktı. Ona ince ketenden giysi giydirdi. Boynuna altın zincir taktı. 43Onu kendi yardımcısının arabasına bindirdi. Yusuf'un önünde, “Yol açın!” diye bağırdılar. Böylece firavun ona bütün Mısır'ın yönetimini verdi.
44Firavun Yusuf'a, “Firavun benim” dedi, “Ama Mısır'da senden izinsiz kimse elini ayağını oynatmayacak.” 45Yusuf'un adını Safenat-Paneah koydu. On Kenti'nin kâhini Potifera'nın kızı Asenat'ı da ona karı olarak verdi. Yusuf ülkeyi boydan boya dolaştı.
46Yusuf firavunun hizmetine girdiğinde otuz yaşındaydı. Firavunun huzurundan ayrıldıktan sonra bütün Mısır'ı dolaştı. 47Yedi bolluk yılı boyunca toprak çok ürün verdi. 48Yusuf Mısır'da yedi yıl içinde yetişen bütün ürünleri toplayıp kentlerde depoladı. Her kente o kentin çevresindeki tarlalarda yetişen ürünleri koydu. 49Denizin kumu kadar çok buğday depoladı; öyle ki, ölçmekten vazgeçti. Çünkü buğday ölçülemeyecek kadar çoktu.
50Kıtlık yılları başlamadan, On Kenti'nin kâhini Potifera'nın kızı Asenat Yusuf'a iki erkek çocuk doğurdu. 51Yusuf ilk oğlunun adını Manaşşe koydu. “Tanrı bana bütün acılarımı ve babamın ailesini unutturdu” dedi. 52“Tanrı sıkıntı çektiğim ülkede beni verimli kıldı” diyerek ikinci oğlunun adını Efrayim koydu.
53Mısır'da yedi bolluk yılı sona erdi. 54*Yusuf'un söylemiş olduğu gibi yedi kıtlık yılı başgösterdi. Bütün ülkelerde kıtlık vardı, ama Mısır'ın her yanında yiyecek bulunuyordu. 55*Mısırlılar aç kalınca, yiyecek için firavuna yakardılar. Firavun, “Yusuf'a gidin” dedi, “O size ne derse öyle yapın.” 56Kıtlık bütün ülkeyi sarınca, Yusuf depoları açıp Mısırlılar'a buğday satmaya başladı. Çünkü kıtlık Mısır'ı boydan boya kavuruyordu. 57Bütün ülkelerden insanlar da buğday satın almak için Mısır'a, Yusuf'a geliyordu. Çünkü kıtlık bütün dünyayı sarmıştı ve şiddetliydi.

AÇIKLAMA: Rab’bin sözünde şunu okuyoruz: ‘Rab’be umut bağlayanlar ülkeyi miras alacak (Mezmur 37:9).’ Yusuf’un hayatı bunun en güzel örneklerinden biridir. Ağabeylerinin ihanetine uğrayıp Mısır’da köle olarak satılalı yaklaşık 13 yıl geçmiştir. Karşılaştığı tüm zorluklara rağmen Yusuf hep Rab’be umut bağladı ve kendini günahla kirletmemeye dikkat etti. Zindanda kaç yıl geçirdiğini bilmiyoruz ama iki yıldan fazla olduğu kesin. Bu sırada Mısır Kralı Firavun iki düş görür. Nil Nehri’nin yanındayken güzel ve semiz yedi inek görür. Ama birden çirkin ve cılız yedi inek çıkar ve önceki yedi ineği yer bitirir. İkinci rüyasında bir sapta yedi dolgun başak çıkar ama ardından biten yedi cılız başak öncekileri yutar. Firavun doğal olarak çok şaşırır ve telaşa düşer. Mısırlılar rüyalara çok inanırlardı o yüzden sabah olunca derhal bilgeleri ve büyücüleri çağırır. Ne var ki hiç biri ona düşlerini yorumlayamıyor. Bu sırada baş sakisi Yusuf’un kendisine gösterdiği iyiliği hatırlar ve Firavun’a ondan söz eder. Böylece Yusuf zindandan çağrılır ve Kral’ın huzuruna çıkartılır. Firavun’un ilk sorusuna Yusuf’un cevabı çok dikkatimizi çeker: ‘Ben yorumlayamam, yorumu Tanrı yapacaktır.’

Firavun Yusuf’a iki düşünü anlattıktan sonra Yusuf iki rüyanın aynı olayı tarif ettiğini söyler. Tanrı’nın, Mısır Kralına bir mesaj göndermek istediğini belirtir. Yedi güzel inek ve yedi güzel başak yedi yıl bolluk olacağını işaret eder. Yedi çirkin inek ve yedi cılız başak da ardından yedi yıl kıtlık geçireceklerini gösterir. Yusuf bununla yetinmeyip Firavun’a akıl vermeye başlar. Bilgili bir adam bulup ülkenin ürününü depolamasını önerir. Mısır Kralı, Yusuf’un sergilediği bilgelikten ve cesaretten öyle etkileniyor ki bir anda onu ülkenin ikincisini yapıyor. Hatta Yusuf için söylediği söz çok güzel: ‘Bu adam gibi Tanrı Ruhu’na sahip birini bulabilir miyiz?’ Dahası, mührünü parmağından çıkarıp Yusuf’a takar ve boynuna altın zincir de koyar. Sonra at arabasına bindirip kenti boydan boya gezdirir. Böylece Firavun bütün Mısır’ın yönetimini zindandan çıkan bir köleye verir.
	O sırada Firavun Yusuf’a yeni bir isim verir ve ona hatırı sayılır bir ailenin kızı Asenat isminde bir eş verir. Çok kısa bir sürede Yusuf’un hayatı tamamen değişmiştir. Bolluk içinde geçen yedi yılda denizin kumu kadar buğday depolar. Bu sürede iki çocuğa da sahip olur. Yedi yılın sonunda ise tam söylediği gibi çok şiddetli bir kıtlık baş gösterir. Kısa bir süre sonra herkes yardım için Yusuf’a başvurmaya başlar. Gerçekten inanılmaz bir hikaye. Bize 37.Mezmurun sözlerini hatırlatır: ‘Sen Rab’be güven, iyilik yap, ülkede otur, sadakatle çalış. Rab’den zevk al, O senin içindeki istekleri yerine getirecektir. Her şeyi Rab’be bırak, O’na güven, O gerekeni yapar. O senin doğruluğunu ışık gibi, hakkını öğle güneşi gibi aydınlığa çıkarır (Mezmur 37:3-6).’ Yusuf’un yaptığı gibi uzun yıllar Rab’be bağlı kalmak kolay değil ama bunu yaparsak karşılığını Rab’den fazlasıyla alacağımız kesin. İnsan Rab uğruna ne kadar alçalırsa o kadar daha çok yüceltilecektir.
Şubat 19
YUSUF VE AĞABEYLERİ
Yaratılış 42:1-43:34
1Yakup Mısır'da buğday olduğunu öğrenince, oğullarına, “Neden birbirinize bakıp duruyorsunuz?” dedi, 2*“Mısır'da buğday olduğunu duydum. Gidin, satın alın ki, yaşayalım, yoksa öleceğiz.”
3Böylece Yusuf'un on kardeşi buğday almak için Mısır'a gittiler. 4Ancak Yakup Yusuf'un kardeşi Benyamin'i onlarla birlikte göndermedi, çünkü oğlunun başına bir şey gelmesinden korkuyordu. 5Buğday satın almaya gelenler arasında İsrail'in oğulları da vardı. Çünkü Kenan ülkesinde de kıtlık hüküm sürüyordu.
6Yusuf ülkenin yöneticisiydi, herkese o buğday satıyordu. Kardeşleri gelip onun önünde yere kapandılar. 7Yusuf kardeşlerini görünce tanıdı. Ama onlara yabancı gibi davranarak sert konuştu: “Nereden geliyorsunuz?”
“Kenan ülkesinden” diye yanıtladılar, “Yiyecek satın almaya geldik.”
8Yusuf kardeşlerini tanıdıysa da kardeşleri onu tanımadılar. 9*Yusuf onlarla ilgili düşlerini anımsayarak, “Siz casussunuz” dedi, “Ülkenin zayıf noktalarını öğrenmeye geldiniz.”
10“Aman, efendim” diye karşılık verdiler, “Biz kulların yalnızca yiyecek satın almaya geldik. 11Hepimiz aynı babanın çocuklarıyız. Biz kulların dürüst insanlarız, casus değiliz.”
12Yusuf, “Hayır!” dedi, “Siz ülkenin zayıf noktalarını öğrenmeye geldiniz.”
13Kardeşleri, “Biz kulların on iki kardeşiz” dediler, “Hepimiz Kenan ülkesinde yaşayan aynı babanın çocuklarıyız. En küçüğümüz babamızın yanında kaldı, biri de kayboldu.”
14Yusuf, “Söylediğim gibi” dedi, “Casussunuz siz. 15Sizi sınayacağım. Firavunun başına ant içerim. Küçük kardeşiniz de gelmedikçe, buradan ayrılamazsınız. 16Aranızdan birini gönderin, kardeşinizi getirsin. Geri kalanlarınız göz altına alınacak. Anlattıklarınız doğru mu, değil mi, sizi sınayacağız. Değilse, firavunun başına ant içerim ki casussunuz.” 17Üç gün onları göz altında tuttu.
18Üçüncü gün, “Bir koşulla canınızı bağışlarım” dedi, “Ben Tanrı'dan korkarım. 19Dürüst olduğunuzu kanıtlamak için, içinizden biri göz altında tutulduğunuz evde kalsın, ötekiler gidip aç kalan ailenize buğday götürsün. 20Sonra küçük kardeşinizi bana getirin. Böylece anlattıklarınızın doğru olup olmadığı ortaya çıkar, ölümden kurtulursunuz.”
Kabul ettiler. 21Birbirlerine, “Besbelli kardeşimize yaptığımızın cezasını çekiyoruz” dediler, “Bize yalvardığında nasıl sıkıntı çektiğini gördük, ama dinlemedik. Bu sıkıntı onun için başımıza geldi.”
22*Ruben, “Çocuğa zarar vermeyin diye sizi uyarmadım mı?” dedi, “Ama dinlemediniz. İşte şimdi kanının hesabı soruluyor.” 23Yusuf'un konuştuklarını anladığını farketmediler, çünkü onunla çevirmen aracılığıyla konuşuyorlardı.
24Yusuf kardeşlerinden ayrılıp ağlamaya başladı. Sonra dönüp onlarla konuştu. Aralarından Şimon'u alarak ötekilerin gözleri önünde bağladı. 25Sonra torbalarına buğday doldurulmasını, paralarının torbalarına geri konulmasını, yol için kendilerine azık verilmesini buyurdu. Bunlar yapıldıktan sonra 26buğdayları eşeklerine yükleyip oradan ayrıldılar.
27Konakladıkları yerde içlerinden biri eşeğine yem vermek için torbasını açınca parasını gördü. Para torbanın ağzına konmuştu. 28Kardeşlerine, “Paramı geri vermişler” diye seslendi, “İşte torbamda!” Yürekleri yerinden oynadı. Titreyerek birbirlerine, “Tanrı'nın bize bu yaptığı nedir?” dediler.
29Kenan ülkesine, babaları Yakup'un yanına varınca, başlarına gelenleri ona anlattılar: 30“Mısır'ın yöneticisi bizimle sert konuştu. Bize casusmuşuz gibi davrandı. 31Ona, ‘Biz dürüst insanlarız’ dedik, ‘Casus değiliz. 32Hepimiz aynı babanın çocuklarıyız. On iki kardeşiz; biri kayboldu, en küçüğü de Kenan ülkesinde, babamızın yanında.’
33“Ülkenin yöneticisi, ‘Dürüst olduğunuzu şöyle anlayabilirim’ dedi, ‘Kardeşlerinizden birini yanımda bırakın, buğdayı alıp aç kalan ailelerinize götürün. 34Küçük kardeşinizi de bana getirin. O zaman casus olmadığınızı, dürüst insanlar olduğunuzu anlar, kardeşinizi size geri veririm. Ülkede ticaret yapabilirsiniz.’ ”
35Torbalarını boşaltınca, hepsi para kesesini torbasında buldu. Para keselerini görünce hem kendileri hem babaları korkuya kapıldı. 36Yakup, “Beni çocuklarımdan yoksun bırakıyorsunuz” dedi, “Yusuf yok, Şimon yok. Şimdi de Benyamin'i götürmek istiyorsunuz. Sıkıntıyı çeken hep benim.”
37Ruben babasına, “Benyamin'i geri getirmezsem, iki oğlumu öldür” dedi, “Onu bana teslim et, ben sana geri getireceğim.”
38Ama Yakup, “Oğlumu sizinle göndermeyeceğim” dedi, “Çünkü kardeşi öldü, yalnız o kaldı. Yolda ona bir zarar gelirse, bu acıyla ak saçlı başımı ölüler diyarına götürürsünüz.”
43:1Kenan ülkesinde kıtlık şiddetlenmişti. 2Mısır'dan getirilen buğday tükenince Yakup, oğullarına, “Yine gidin, bize biraz yiyecek alın” dedi.
3Yahuda, “Adam bizi sıkı sıkı uyardı” diye karşılık verdi, “ ‘Kardeşiniz sizinle birlikte gelmezse, yüzümü göremezsiniz’ dedi. 4Kardeşimizi bizimle gönderirsen, gider sana yiyecek alırız. 5Göndermezsen gitmeyiz. Çünkü o adam, ‘Kardeşinizi birlikte getirmezseniz, yüzümü göremezsiniz’ dedi.”
6İsrail, “Niçin adama bir kardeşiniz daha olduğunu söyleyerek bana bu kötülüğü yaptınız?” dedi.
7Şöyle yanıtladılar: “Adam, ‘Babanız hâlâ yaşıyor mu? Başka kardeşiniz var mı?’ diye sordu. Bizimle ve akrabalarımızla ilgili öyle sorular sordu ki, yanıt vermek zorunda kaldık. Kardeşinizi getirin diyeceğini nereden bilebilirdik?”
8Yahuda, babası İsrail'e, “Çocuğu benimle gönder, gidelim” dedi, “Sen de biz de yavrularımız da ölmez, yaşarız. 9Ona ben kefil oluyorum. Beni sorumlu say. Eğer onu geri getirmez, önüne çıkarmazsam, ömrümce sana karşı suçlu sayılayım. 10Çünkü gecikmeseydik, şimdiye dek iki kez gidip gelmiş olurduk.”
11Bunun üzerine İsrail, “Öyleyse gidin” dedi, “Yalnız, torbalarınıza bu ülkenin en iyi ürünlerinden biraz pelesenk, biraz bal, kitre, laden, fıstık, badem koyun, Mısır'ın yöneticisine armağan olarak götürün. 12Yanınıza iki kat para alın. Torbalarınızın ağzına konan parayı geri götürün. Belki bir yanlışlık olmuştur. 13Kardeşinizi alıp gidin, o adamın yanına dönün. 14Her Şeye Gücü Yeten Tanrı, adamın yüreğine size karşı merhamet koysun da, adam öbür kardeşinizle Benyamin'i size geri versin. Bana gelince, çocuklarımdan yoksun kalacaksam kalayım.”
15Böylece kardeşler yanlarına armağanlar, iki kat para ve Benyamin'i alarak hemen Mısır'a gidip Yusuf'un huzuruna çıktılar. 16Yusuf Benyamin'i yanlarında görünce, kâhyasına, “Bu adamları eve götür” dedi, “Bir hayvan kesip hazırla. Çünkü öğlen benimle birlikte yemek yiyecekler.”
17Kâhya Yusuf'un buyurduğu gibi onları Yusuf'un evine götürdü. 18Ne var ki kardeşleri Yusuf'un evine götürüldükleri için korktular. “İlk gelişimizde torbalarımıza konan para yüzünden götürülüyoruz galiba!” dediler, “Bize saldırıp egemen olmak, bizi köle edip eşeklerimizi almak istiyor.”
19Yusuf'un kâhyasına yaklaşıp evin kapısında onunla konuştular: 20“Aman, efendim!” dediler, “Buraya ilk kez yiyecek satın almaya gelmiştik. 21Konakladığımız yerde torbalarımızı açınca, bir de baktık ki, paramız eksiksiz olarak torbalarımızın ağzına konmuş. Onu size geri getirdik. 22Ayrıca yeniden yiyecek almak için yanımıza başka para da aldık. Paraları torbalarımıza kimin koyduğunu bilmiyoruz.”
23Kâhya, “Merak etmeyin” dedi, “Korkmanıza gerek yok. Parayı Tanrınız, babanızın Tanrısı torbalarınıza koydurmuş. Ben paranızı aldım.” Sonra Şimon'u onlara getirdi.
24Kâhya onları Yusuf'un evine götürüp ayaklarını yıkamaları için su getirdi, eşeklerine yem verdi. 25Kardeşler öğlene, Yusuf'un geleceği saate kadar armağanlarını hazırladılar. Çünkü orada yemek yiyeceklerini duymuşlardı.
26Yusuf eve gelince, getirdikleri armağanları kendisine sunup önünde yere kapandılar. 27Yusuf hatırlarını sorduktan sonra, “Bana sözünü ettiğiniz yaşlı babanız iyi mi?” dedi, “Hâlâ yaşıyor mu?”
28Kardeşleri, “Babamız kulun iyi” diye yanıtladılar, “Hâlâ yaşıyor.” Sonra saygıyla eğilip yere kapandılar.
29Yusuf göz gezdirirken kendisiyle aynı anneden olan kardeşi Benyamin'i gördü. “Bana sözünü ettiğiniz küçük kardeşiniz bu mu?” dedi, “Tanrı sana lütfetsin, oğlum.” 30Sonra hemen oradan ayrıldı, çünkü kardeşini görünce yüreği sızlamıştı. Ağlayacak bir yer aradı. Odasına girip orada ağladı.
31Yüzünü yıkadıktan sonra dışarı çıktı. Kendisini toparlayarak, “Yemeği getirin” dedi.
32Yusuf'a ayrı, kardeşlerine ayrı, Yusuf'la yemek yiyen Mısırlılar'a ayrı hizmet edildi. Çünkü Mısırlılar İbraniler'le birlikte yemek yemez, bunu iğrenç sayarlardı. 33Kardeşleri Yusuf'un önünde büyükten küçüğe doğru yaş sırasına göre oturdular. Şaşkın şaşkın birbirlerine baktılar. 34Yusuf'un masasından onlara yemek dağıtıldı. Benyamin'in payı ötekilerden beş kat fazlaydı. İçtiler, birlikte hoş vakit geçirdiler.

AÇIKLAMA: Bir zamanlar haksızlıkla ağabeylerinin insafsızlığına uğrayan ve sonrasında da zindana kadar inen Yusuf şimdi Rab’bin lütfu sayesinde Mısır Kralı’nın sağ kolu olmuştu. Tanrı’nın Firavuna rüyasında gösterdiği gibi yedi yıllık bolluktan sonra korkunç bir kıtlık dönemi başladı. Ama Yusuf sayesinde Mısır hazırdı ve herkese yetecek kadar buğday vardı. Fakat kıtlık çok şiddetliydi ve tüm dünyayı sarmıştı. Böylece kısa bir süre sonra çevredeki halklar da Yusuf’un yanına akın etmeye başladı. Bu sırada hala Kenan topraklarında yaşayan Yakup ve ailesi yokluk çekmeye başladılar. O yüzden oğullarını Mısır’dan buğday almak için yollar. Yusuf onları görür görmez tanır, ne var ki 20 yıl sonrasında ağabeyleri artık Mısırlılar’a benzeyen Yusuf’u hiç tanıyamamışlardır. Böylece yıllar önce rüyasında gördüğü gibi ağabeyleri Yusuf’un önünde eğilirler. Ama Yusuf ağabeylerinin yüreklerini yoklamak ister; değişip değişmediklerini anlamak için onlara casus muamelesi yapar. Onları aileleri ile ilgili sorguya çeker. Sonunda ancak küçük kardeşleri Benyamin’i getirirlerse onlara güveneceğini söyler.
	Bu sırada ağabeyleri bütün bu olayların yıllar önce Yusuf’a yaptıkları haksızlıktan dolayı başlarına geldiğini anlarlar. Sonra Yusuf alıkoyduğu Simon haricinde hepsini evlerine yollar. Torbalarını buğdayla doldurur ve verdikleri parayı da geri koyar. Böylece onların dürüst olup olmadıklarını öğrenmeye çalışır. Eve varınca parayı fark eden ağabeyler olayı Yakup’a anlatır ama o Benyamin’i göndermeyi tümden reddeder. Aylar geçer ve buğdayları biter. Çaresiz kalan Yakup, Benyamin’i Yahuda’ya teslim ederek onları Mısır’a göndermeye razı olur. Bu defa paraların iki katını ve bir çok hediye getirirler. Mısır’a varınca Yusuf’un rüyası uyarınca ikinci bir defa hep birlikte önünde yere kapanırlar. Tabii onlar Yusuf’un yıllar önce köle olarak sattıkları kardeşleri olduğunu henüz anlamamışlar. Küçük kardeşini gören Yusuf büyük sevinçten içeri kaçıp ağlayacak bir yer arar. Toparlandıktan sonra hepsini evine yemek için buyurur. Sofrada Yusuf hepsini doğum sırasına göre oturtunca şaşkın şaşkın birbirine bakarlar. Bir şeylerin tuhaf olduğunu biliyorlar ama çözemiyorlar.
	Peki Yusuf neden kimliğini hemen açıklamadı diye sorabiliriz. Ağabeylerine karşı kin tuttuğunu görmüyoruz. Esas yürekleri değişip değişmediğini ölçmek istiyor. Özellikle annesi Rahel’den doğan küçük kardeşine nasıl davrandıklarını görmek istiyor muhtemelen. Böylece yirmi yıl sonrasında ağabeylerinin eskisi gibi kindar ve gaddar olmadıklarını görmeye başlar. Aynı zamanda daha gençken Tanrı’nın, rüyasında kendisine gösterdiği olayları gerçekleştirdiğine de şahit oluyordu.
Şubat 20
YUSUF KİMLİĞİNİ AÇIKLIYOR
Yaratılış 44:1-45:28
1Yusuf kâhyasına, “Bu adamların torbalarına taşıyabilecekleri kadar yiyecek doldur” diye buyurdu, “Her birinin parasını torbasının ağzına koy. 2En küçüğünün torbasına benim gümüş kâsemi ve buğdayının parasını koy.” Kâhya Yusuf'un buyruğunu yerine getirdi.
3Sabah erkenden adamlar eşekleriyle yolcu edildi. 4Onlar kentten pek uzaklaşmamıştı ki Yusuf kâhyasına, “Hemen o adamların peşine düş” dedi, “Onlara yetişince, ‘Niçin iyiliğe karşı kötülük yaptınız?’ de, 5‘Efendimin şarap içmek, fala bakmak için kullandığı kâse değil mi bu? Bunu yapmakla kötülük ettiniz.’ ” 6Kâhya onlara yetişip bu sözleri yineledi.
7Adamlar, “Efendim, neden böyle konuşuyorsun?” dediler, “Bizden uzak olsun, biz kulların böyle şey yapmayız. 8Torbalarımızın ağzında bulduğumuz paraları Kenan ülkesinden sana geri getirdik. Nasıl efendinin evinden altın ya da gümüş çalarız? 9Kullarından birinde çıkarsa öldürülsün, geri kalanlar efendimin kölesi olsun.”
10Kâhya, “Peki, dediğiniz gibi olsun” dedi, “Kimde çıkarsa kölem olacak, geri kalanlar suçsuz sayılacak.” 11Hemen torbalarını indirip açtılar. 12Kâhya büyükten küçüğe doğru hepsinin torbasını aradı. Kâse Benyamin'in torbasında çıktı. 13Kardeşleri üzüntüden giysilerini yırttılar. Sonra torbalarını eşeklerine yükleyip kente geri döndüler.
14Yahuda'yla kardeşleri Yusuf'un evine geldiğinde, Yusuf daha evdeydi. Önünde yere kapandılar. 15Yusuf, “Nedir bu yaptığınız?” dedi, “Benim gibi birinin fala bakabileceği aklınıza gelmedi mi?”
16Yahuda, “Ne diyelim, efendim?” diye karşılık verdi, “Nasıl anlatalım? Kendimizi nasıl temize çıkaralım? Tanrı suçumuzu ortaya çıkardı. Hepimiz köleniz artık, efendim; hem biz hem de kendisinde kâse bulunan kardeşimiz.”
17Yusuf, “Benden uzak olsun!” dedi, “Yalnız kendisinde kâse bulunan kölem olacak. Siz esenlikle babanızın yanına dönün.”
18Yahuda yaklaşıp, “Efendim, lütfen izin ver konuşayım” dedi, “Kuluna öfkelenme. Sen firavunla aynı yetkiye sahipsin. 19Efendim, biz kullarına sormuştun: ‘Babanız ya da başka kardeşiniz var mı?’ diye. 20Biz de, ‘Yaşlı bir babamız ve onun yaşlılığında doğan küçük bir kardeşimiz var’ demiştik, ‘O çocuğun kardeşi öldü, kendisi annesinin tek oğlu. Babamız onu çok sever.’
21“Sen de biz kullarına, ‘O çocuğu bana getirin, gözümle göreyim’ demiştin. 22Biz de, ‘Çocuk babasından ayrılamaz, ayrılırsa babası ölür’ diye karşılık vermiştik. 23Sen de biz kullarına, ‘Eğer küçük kardeşiniz sizinle gelmezse, yüzümü bir daha göremezsiniz’ demiştin.
24“Kulun babamızın yanına döndüğümüzde, söylediklerini ona anlattık. 25Babamız, ‘Yine gidin, bize biraz yiyecek alın’ dedi. 26Ama biz, ‘Gidemeyiz’ dedik, ‘Ancak küçük kardeşimiz bizimle gelirse gideriz. Küçük kardeşimiz bizimle olmazsa o adamın yüzünü göremeyiz.’
27“Babam, biz kullarına, ‘Biliyorsunuz, karım bana iki erkek çocuk doğurdu’ dedi, 28‘Biri yanımdan ayrıldı. Besbelli bir hayvan parçaladı, bir daha göremedim onu. 29Bunu da götürürseniz ve ona bir zarar gelirse, bu acıyla ak saçlı başımı ölüler diyarına götürürsünüz.’
30-31“Efendim, şimdi babam kulunun yanına döndüğümde çocuk yanımızda olmazsa, babam onu görmeyince ölür. Çünkü onu yaşama bağlayan bu çocuktur. Biz kulların da acı içinde babamızın ak saçlı başını ölüler diyarına indiririz. 32Ben kulun bu çocuğa kefil oldum. Babama, ‘Onu sana geri getirmezsem, ömrümce kendimi sana karşı suçlu sayarım’ dedim.
33“Lütfen şimdi çocuğun yerine beni kölen kabul et. Çocuk kardeşleriyle birlikte geri dönsün. 34O yanımda olmadan babamın yanına nasıl dönerim? Babamın başına gelecek kötülüğe dayanamam.”
45:1*Yusuf adamlarının önünde kendini tutamayıp, “Herkesi çıkarın buradan!” diye bağırdı. Kendini kardeşlerine tanıttığında yanında kimse olmasın istiyordu. 2O kadar yüksek sesle ağladı ki, Mısırlılar ağlayışını işitti. Bu haber firavunun ev halkına da ulaştı.
3Yusuf kardeşlerine, “Ben Yusuf'um!” dedi, “Babam yaşıyor mu?” Kardeşleri donup kaldı, yanıt veremediler.
4Yusuf, “Lütfen bana yaklaşın” dedi. Onlar yaklaşınca Yusuf şöyle devam etti: “Mısır'a sattığınız kardeşiniz Yusuf benim. 5Beni buraya sattığınız için üzülmeyin. Kendinizi suçlamayın. Tanrı insanlığı korumak için beni önden gönderdi. 6Çünkü iki yıldır ülkede kıtlık var, beş yıl daha sürecek. Kimse çift süremeyecek, ekin biçemeyecek. 7Tanrı yeryüzünde soyunuzu korumak ve harika biçimde canınızı kurtarmak için beni önünüzden gönderdi. 8Beni buraya gönderen siz değilsiniz, Tanrı'dır. Beni firavunun başdanışmanı, sarayının efendisi, bütün Mısır ülkesinin yöneticisi yaptı. 9*Hemen babamın yanına gidin, ona oğlun Yusuf şöyle diyor deyin: ‘Tanrı beni Mısır ülkesine yönetici yaptı. Durma, yanıma gel. 10Goşen bölgesine yerleşirsin; çocukların, torunların, davarların, sığırların ve sahip olduğun her şeyle birlikte yakınımda olursun. 11Orada sana bakarım, çünkü kıtlık beş yıl daha sürecek. Yoksa sen de ailen ve sana bağlı olan herkes de perişan olursunuz.’
12“Hepiniz gözlerinizle görüyorsunuz, kardeşim Benyamin, sen de görüyorsun konuşanın gerçekten ben olduğumu. 13Mısır'da ne denli güçlü olduğumu ve bütün gördüklerinizi babama anlatın. Babamı hemen buraya getirin.”
14Sonra kardeşi Benyamin'in boynuna sarılıp ağladı. Benyamin de ağlayarak ona sarıldı. 15Yusuf ağlayarak bütün kardeşlerini öptü. Sonra kardeşleri onunla konuşmaya başladı.
16Yusuf'un kardeşlerinin geldiği haberi firavunun sarayına ulaşınca, firavunla görevlileri hoşnut oldu. 17Firavun Yusuf'a şöyle dedi: “Kardeşlerine de ki, ‘Hayvanlarınızı yükleyip Kenan ülkesine gidin. 18Babanızı ve ailelerinizi buraya getirin. Size Mısır'ın en iyi topraklarını vereceğim. Ülkenin kaymağını yiyeceksiniz.’ 19Onlara ayrıca şöyle demeni de buyuruyorum: ‘Çocuklarınızla karılarınız için Mısır'dan arabalar alın, babanızla birlikte buraya gelin. 20Gözünüz arkada kalmasın, çünkü Mısır'da en iyi ne varsa sizin olacak.’ ”
21İsrail'in oğulları söyleneni yaptı. Firavunun buyruğu üzerine Yusuf onlara araba ve yol için azık verdi. 22Hepsine birer kat yedek giysi, Benyamin'e ise üç yüz parça gümüşle beş kat yedek giysi verdi. 23Böylece babasına Mısır'da en iyi ne varsa hepsiyle yüklü on eşek, yolculuk için buğday, ekmek ve azık yüklü on dişi eşek gönderdi. 24Kardeşlerini yolcu ederken onlara, “Yolda kavga etmeyin” dedi.
25Yusuf'un kardeşleri Mısır'dan ayrılıp Kenan ülkesine, babaları Yakup'un yanına döndüler. 26Ona, “Yusuf yaşıyor!” dediler, “Üstelik Mısır'ın yöneticisi olmuş.” Babaları donup kaldı, onlara inanmadı. 27Yusuf'un kendilerine bütün söylediklerini anlattılar. Kendisini Mısır'a götürmek için Yusuf'un gönderdiği arabaları görünce, Yakup'un keyfi yerine geldi. 28“Tamam!” dedi, “Oğlum Yusuf yaşıyor. Ölmeden önce gidip onu göreceğim.”

AÇIKLAMA: Yusuf ağabeylerinin yürek tutumunu yokluyordu. İkinci gelişlerinde Benyamin’i da getirmişlerdi ve Yusuf onları kendi evinde ağırlamıştı. Ama Yusuf son bir kez yüreklerinin değişip değişmediğini görmek istiyor. Giderken Yusuf kahyasına paralarını buğday torbalarına geri koymasını buyurur. Ayrıca gümüş kasesini Benyamin’in torbasını koymasını söyler. Sonra kahyasını peşlerine verir. Onlara yetişince aralarından biri efendisinin gümüş kasesini çaldığını söyler. Ağabeyler inkar ederler ve kimde bulunursa öldürülsün derler. Gümüş kase Benyamin’in torbasından çıkınca hepsi dehşete düşüyor. Hep birlikte Yusuf’un yanına dönen kardeşler önünde yere kapanırlar. Yusuf, Benyamin hariç hepsini salıvereceğini söyler. Esasında bu bir sınavdı, kardeşine sahip çıkacaklar mı?
	Bu sırada yıllar önce Yusuf’u İsmailliler’e satan ağabeyi Yahuda öne çıkıp Benyamin adına yalvarmaya başlar. Onun babası için ne denli özel ve değerli olduğunu söyler. Ayrıca kaybolmuş ağabeyi Yusuf’tan da söz eder. Benyamin’i yanına almadan ayrılmayacağını belirtir. Sonra ‘Lütfen beni çocuğun yerine kölen kabul et’ diyerek kendini sunar. Burada Yusuf aradığı kanıtı buluyor artık. Onu ele veren Yahuda hayatını küçük kardeşi Benyamin için feda etmeye hazırsa demek ki yüreği gerçekten değişmiştir. Sonra Yusuf dayanamayıp hüngür hüngür ağlamaya başlar ve yüksek sesle ‘Ben Yusufum’ diye haykırır. Ağabeyleri doğal olarak donup kalırlar, gözlerine inanamıyorlardır. Ama Yusuf onları yanına çağırıp tek tek öper. Sonra akıllarından geçeni tahmin ederek, ‘Kendinizi suçlamayın, Tanrı insanlığı korumak için beni önden gönderdi’ der. Tanrı’nın kendisine açıkladığı yedi yıllık kıtlığı anlatır ve Rab’bin ailesini kurtarmak için Mısır’a gönderdiğini belirtir. Sonra dönüp babalarını da  yanlarında getirmelerini söyler. Olup bitenleri duyan Firavun da Yusuf adına sevinir ve ailesini Mısır’a davet eder. Daha sonra Yakup inanılmaz haberi duyunca da inanamıyor. Ancak Yusuf’un gönderdiği hediyeleri görünce büyük sevinçle Mısır’a inmeye hazırlanır.
	Daha önce belirttiğimiz gibi bu harika hikayedir. Bir açıdan da İsa Mesih’in hayatını önceden resmeder. Mesih de halkı tarafından reddedildi ve büyük ihanete uğradı. Ne var ki ölüp dirildikten sonra Tanrı’nın sağında oturdu. Bir gün geri dönüp özellikle Yahudi halkına gerçek kimliğini açıklayacaktır. O sırada İsrail ulusu yaptığı günahı fark edip yasa bürünecek: ‘Bana, yani deştiklerine bakacaklar; biricik oğlu için yas tutan biri gibi yas tutacak, ilk oğlu için acı çeken biri gibi acı çekecekler (Zekeriya 12:10).’ Bu büyük tövbeden sonra Pavlus’un dediğine göre ‘Bütün İsrail kurtulacak (Romalılar 11:26).’ Ama Yusuf gibi İsa Mesih de bir tek kendi ailesini kurtarmak için acı çekmedi, o bütün ulusların kurtarıcısı ve kralıdır. Burada Yusuf’un olaya bakış açısı bizim için çok önemli bir örnektir. Bunca yıllar boyunca acı çekmesine rağmen Yusuf esas Tanrı’nın onu bu dönem için hazırladığını fark eder. Ağabeyleri kıskançlık ve kinle davranmış olabilirler ama Tanrı bunu iyiliğe çevirir. İşte Yusuf’un kendi içinde aynı kin ve nefreti barındırmaması çok önemliydi. Böylece Yusuf Tanrı’nın kurtuluş planında çok büyük bir rol oynamıştı.
Şubat 21
BÜYÜK BULUŞMA
Yaratılış 46:1-47:31
1İsrail sahip olduğu her şeyle birlikte yola çıktı. Beer-Şeva'ya varınca, orada babası İshak'ın Tanrısı'na kurbanlar kesti. 2O gece Tanrı bir görümde İsrail'e, “Yakup, Yakup!” diye seslendi.
Yakup, “Buradayım” diye yanıtladı.
3Tanrı, “Ben Tanrı'yım, babanın Tanrısı” dedi, “Mısır'a gitmekten çekinme. Soyunu orada büyük bir ulus yapacağım. 4Seninle birlikte Mısır'a gelecek, soyunu bu ülkeye geri getireceğim. Senin gözlerini Yusuf'un elleri kapayacak.”
5Yakup Beer-Şeva'dan ayrıldı. Oğulları Yakup'u –İsrail'i– götürmek üzere firavunun gönderdiği arabalara onu, kendi çocuklarıyla karılarını bindirdiler. 6-7*Yakup, bütün ailesini –oğullarını, kızlarını, torunlarını– hayvanlarını ve Kenan ülkesinde kazandığı malları yanına alarak Mısır'a gitti.
8İsrail'in Mısır'a giden oğullarının –Yakup'la oğullarının– adları şunlardır:
Yakup'un ilk oğlu Ruben.
 	 9Ruben'in oğulları:
Hanok, Pallu, Hesron, Karmi.
 	10Şimon'un oğulları:
Yemuel, Yamin, Ohat, Yakin, Sohar ve Kenanlı bir kadının oğlu Şaul.
11Levi'nin oğulları:
Gerşon, Kehat, Merari.
12Yahuda'nın oğulları:
Er, Onan, Şela, Peres, Zerah.
Ancak Er'le Onan Kenan ülkesinde ölmüştü.
Peres'in oğulları:
Hesron, Hamul.
 13İssakar'ın oğulları:
Tola, Puvva, Yov, Şimron.
14Zevulun'un oğulları:
Seret, Elon, Yahleel.
15Bunlar Lea'nın Yakup'a doğurduğu oğullardır. Lea onları ve kızı Dina'yı Paddan-Aram'da doğurmuştu. Yakup'un bu oğullarıyla kızları toplam otuz üç kişiydi.
16Gad'ın oğulları:
Sifyon, Hagi, Şuni, Esbon, Eri, Arodi, Areli.
17Aşer'in çocukları:
Yimna, Yişva, Yişvi, Beria; kızkardeşleri Serah.
Beria'nın oğulları:
Hever, Malkiel.
18Bunlar Lavan'ın kızı Lea'ya verdiği Zilpa'nın Yakup'a doğurduğu çocuklardır. Toplam on altı kişiydiler.
19Yakup'un karısı Rahel'in oğulları:
Yusuf, Benyamin. 20*Yusuf'un Mısır'da On Kentic kâhini Potifera'nın kızı Asenat'tan Manaşşe ve Efrayim adında iki oğlu oldu.
 21Benyamin'in oğulları:
Bala, Beker, Aşbel, Gera, Naaman, Ehi, Roş, Muppim, Huppim, Ard.
 22Bunlar Rahel'in Yakup'a doğurduğu çocuklardır. Toplam on dört kişiydiler.
23Dan'ın oğlu:
Huşim.
 	24Naftali'nin oğulları:
Yahseel, Guni, Yeser, Şillem.
25Bunlar Lavan'ın, kızı Rahel'e verdiği Bilha'nın Yakup'a doğurduğu çocuklardır. Toplam yedi kişiydiler.
26Oğullarının karıları dışında Yakup'un soyundan gelen ve onunla birlikte Mısır'a gidenler toplam altmış altı kişiydi. Bunların hepsi Yakup'tan olmuştu. 27*Yusuf'un Mısır'da doğan iki oğluyla birlikte Mısır'a göçen Yakup ailesi toplam yetmiş kişiydi.
28Yakup Goşen yolunu göstermesi için Yahuda'yı önden Yusuf'a gönderdi. Onlar Goşen'e varınca, 29Yusuf arabasını hazırlayıp babası İsrail'i karşılamak üzere Goşen'e gitti. Babasını görür görmez boynuna sarılıp uzun uzun ağladı.
30İsrail Yusuf'a, “Yüzünü gördüm ya, artık ölsem de gam yemem” dedi, “Yaşıyorsun!”
31Yusuf kardeşleriyle babasının ev halkına şöyle dedi: “Gidip firavuna haber vereyim, ‘Kenan ülkesinde yaşayan kardeşlerimle babamın ev halkı yanıma geldi’ diyeyim. 32Çoban olduğunuzu, hayvancılık yaptığınızı, bu yüzden davarlarınızla sığırlarınızı ve her şeyinizi birlikte getirdiğinizi anlatayım. 33Firavun sizi çağırıp da, ‘Ne iş yaparsınız?’ diye sorarsa, 34‘Atalarımız gibi biz de çocukluktan beri hayvancılık yapıyoruz’ dersiniz. Öyle deyin ki, sizi Goşen bölgesine yerleştirsin. Çünkü Mısırlılar çobanlardan iğrenir.”
47:1Yusuf gidip firavuna, “Babamla kardeşlerim davarları, sığırları ve bütün eşyalarıyla Kenan ülkesinden geldiler” diye haber verdi, “Şu anda Goşen bölgesindeler.” 2Sonra kardeşlerinden beşini seçerek firavunun huzuruna çıkardı.
3Firavun Yusuf'un kardeşlerine, “Ne iş yapıyorsunuz?” diye sordu.
“Biz kulların atalarımız gibi çobanız” diye yanıtladılar, 4“Bu ülkeye geçici bir süre için geldik. Çünkü Kenan ülkesinde şiddetli kıtlık var. Davarlarımız için otlak bulamıyoruz. İzin ver, Goşen bölgesine yerleşelim.”
5Firavun Yusuf'a, “Babanla kardeşlerin yanına geldiler” dedi, 6“Mısır ülkesi senin sayılır. Onları ülkenin en iyi yerine yerleştir. Goşen bölgesine yerleşsinler. Sence aralarında becerikli olanlar varsa, davarlarıma bakmakla görevlendir.”
7Yusuf babası Yakup'u getirip firavunun huzuruna çıkardı. Yakup firavunu kutsadı. 8Firavun, Yakup'a, “Kaç yaşındasın?” diye sordu.
9Yakup, “Gurbet yıllarım yüz otuz yılı buldu” diye yanıtladı, “Ama yıllar çabuk ve zorlu geçti. Atalarımın gurbet yılları kadar uzun sürmedi.” 10Sonra firavunu kutsayıp huzurundan ayrıldı.
11Yusuf babasıyla kardeşlerini Mısır'a yerleştirdi; firavunun buyruğu uyarınca onlara ülkenin en iyi yerinde, Ramses bölgesinde mülk verdi. 12Ayrıca babasıyla kardeşlerine ve babasının ev halkına, sahip oldukları çocukların sayısına göre yiyecek sağladı.
13Kıtlık öyle şiddetlendi ki, hiçbir ülkede yiyecek bulunmaz oldu. Mısır ve Kenan ülkeleri kıtlıktan kırılıyordu. 14Yusuf sattığı buğdaya karşılık Mısır ve Kenan'daki bütün paraları toplayıp firavunun sarayına götürdü. 15Mısır ve Kenan'da para tükenince Mısırlılar Yusuf'a giderek, “Bize yiyecek ver” dediler, “Gözünün önünde ölelim mi? Paramız bitti.”
16Yusuf, “Paranız bittiyse, davarlarınızı getirin” dedi, “Onlara karşılık size yiyecek vereyim.” 17Böylece davarlarını Yusuf'a getirdiler. Yusuf atlara, davar ve sığır sürülerine, eşeklere karşılık onlara yiyecek verdi. Bir yıl boyunca hayvanlarına karşılık onlara yiyecek sağladı.
18O yıl geçince, ikinci yıl yine geldiler. Yusuf'a, “Efendim, gerçeği senden saklayacak değiliz” dediler, “Paramız tükendi, davarlarımızı da sana verdik. Canımızdan ve toprağımızdan başka verecek bir şeyimiz kalmadı. 19Gözünün önünde ölelim mi? Toprağımız çöle mi dönsün? Canımıza ve toprağımıza karşılık bize yiyecek sat. Toprağımızla birlikte firavunun kölesi olalım. Bize tohum ver ki ölmeyelim, yaşayalım; toprak da çöle dönmesin.”
20Böylece Yusuf Mısır'daki bütün toprakları firavun için satın aldı. Mısırlılar'ın hepsi tarlalarını sattılar, çünkü kıtlık onları buna zorluyordu. Toprakların tümü firavunun oldu. 21Yusuf Mısır'ın bir ucundan öbür ucuna kadar bütün halkı köleleştirdi. 22Yalnız kâhinlerin toprağını satın almadı. Çünkü onlar firavundan aylık alıyor, firavunun bağladığı aylıkla geçiniyorlardı. Bu yüzden topraklarını satmadılar.
23Yusuf halka, “Sizi de toprağınızı da firavun için satın aldım” dedi, “İşte size tohum, toprağı ekin. 24Ürün devşirdiğinizde, beşte birini firavuna vereceksiniz. Beşte dördünü ise tohumluk olarak kullanacak ve ailelerinizle, çocuklarınızla yiyeceksiniz.”
25“Canımızı kurtardın” diye karşılık verdiler, “Efendimizin gözünde lütuf bulalım. Firavunun kölesi oluruz.”
26Yusuf ürünün beşte birinin firavuna verilmesini Mısır'da toprak yasası yaptı. Bu yasa bugün de yürürlüktedir. Yalnız kâhinlerin toprağı firavuna verilmedi.
27İsrail Mısır'da Goşen bölgesine yerleşti. Orada mülk sahibi oldular, çoğalıp arttılar.
28Yakup Mısır'da on yedi yıl yaşadı. Ömrü toplam yüz kırk yedi yıl sürdü. 29*Ölümü yaklaşınca, oğlu Yusuf'u çağırıp, “Eğer benden hoşnut kaldınsa, lütfen elini uyluğumun altına koy” dedi, “Bana sevgi ve sadakat göstereceğine söz ver. Lütfen beni Mısır'da gömme. 30Atalarıma kavuştuğum zaman beni Mısır'dan çıkarıp onların yanına göm.”
Yusuf, “Dediğin gibi yapacağım” diye karşılık verdi.
31*İsrail, “Ant iç” dedi. Yusuf ant içti. İsrail yatağının başı ucunda eğilip RAB'be tapındı.

AÇIKLAMA: Yıllar sonra Yakup oğlu Yusuf’la buluşmak üzere Mısır’a inmeye hazırlanır. Önce İbrahim ve İshak’ın yıllarca oturduğu Beer-Şeva’ya uğrayıp kurbanlar keser. Zamanında İbrahim, Mısır’a inerek başına çok büyük işler açmıştı. Sonraları Rab, İshak’a Mısır’a inmemesini söyledi. Sonuçta onlara Kenan toprakları vaat edildi o yüzden Yakup tereddüt ediyordu. Fakat orada Rab kendisine bir kere daha görünüp onunla birlikte olacağını belirtir. Soyunu Mısır’da büyük bir ulus yapacağına söz verir. Rab atası İbrahim’e verdiği sözü bu şekilde yerine getirecektir. Böylece Yakup, on bir oğlu ve onlardan doğan torunlarıyla birlikte toplam 66 kişi Mısır’a inerler.
	Yusuf babasını karşılamaya çıkar ve boynuna sarılarak uzun uzun ağlar. Sonra ağabeylerini Firavun’un huzurunda çıkartır. Çobanlık yaptıklarını öğrenen Firavun kendi davarlarına bakmakla görevlendirerek onlara ülkenin en güzel yerini verir. Böylece Yakup’la ailesi Mısır’ın doğusundaki Goşen bölgesine yerleşir. Bu sırada Yakup da Firavun’un huzuruna çıkar. Mısır Kralı kaç yaşında olduğunu sorunca Yakup ‘Gurbet yıllarım yüz otuz yılı buldu’ diyerek yanıt verir. Sonra Firavun’u Tanrı’nın adında kutsar. Yakup’un buradaki sözü ve tutumu harika bir örnektir. Yakup babaları gibi bu hayata kalıcı bir şekilde bakmıyordu. Kendini bu dünyada gurbetçi ve yabancı olarak görüyordu. Çünkü gözlerini Tanrı’nın vaat ettiği sonsuz ülkeye dikmişti. Bu hayati gerçeği öğrenmek çok önemlidir yoksa çoğu insanın yaptığı gibi bir ömür boyunca kendimize bir düzen kurmakla uğraştıktan sonra hepsini ölüme teslim etmek durumunda kaldığımızda ne büyük bir yanılgıya kapıldığımızı çok geç anlayacağız. Esas bir tek Tanrı’nın vaat ettiği ebedi hayat uğruna yaşamak değerdir.
	Sonrasında Yusuf’un büyük kıtlığın kalan yıllarında açlıkla karşı karşıya kalan yöre halklarını Mısır Kralı’nın egemenliği altına nasıl aldığını okuyoruz. Yiyecek için önce hayvanlarını satan halklar sonra da topraklarını da Fıravun’a teslim ederler. Yusuf ise onları köle yapmak yerine verdiği tohumun karşılığında çıkan ürünün beşte birini Mısır Krallığına vermelerini sağlar. Böylelikle Yusuf’un olağanüstü hikmeti sayesinde o bölgedeki bütün halklar Firavun’a bağlı olur. Yusuf sadece Mısır’ı kurtarmadı, çevresindeki bütün ulusları da kurtardı. Böylesi büyük bir devlet adamının bahsi arkeolojik bulgular arasında geçmesi beklenir. Son yıllarda bazı bilim adamları Yusuf’u İmhotep isminde biriyle eşleştirirler. Tarihi kayıtlara göre O da yabancı olmasına rağmen Kralın veziri olup Mısır’ı yedi yıllık bir kıtlıktan kurtarır ve bölgedeki halkları Firavun’a bağlatır. Henüz emin olamazsak da Yusuf’un gerçekten büyük biri olduğu kesindir. Tüm bunlar Rab’be olan mükemmel sadakatinden ortaya çıktığını hatırlamalıyız. Aynı şekilde her hangi birimiz tümden Rab’be bağlı kalırsak O’nun lütfuyla dünyaya büyük bir kurtuluş sağlayabiliriz.
Şubat 22
EFRAYİM’LE MANAŞŞE
Yaratılış 48:1-22
1Bir süre sonra, “Baban hasta” diye Yusuf'a haber geldi. Yusuf iki oğlu Manaşşe'yle Efrayim'i yanına alıp yola çıktı. 2Yakup'a, “Oğlun Yusuf geliyor” diye haber verdiler. İsrail kendini toparlayıp yatağında oturdu.
3*Yusuf'a, “Her Şeye Gücü Yeten Tanrı Kenan ülkesinde, Luz'da bana görünerek beni kutsadı” dedi, 4“Bana, ‘Seni verimli kılacak, çoğaltacağım’ dedi, ‘Soyundan birçok ulus doğuracağım. Senden sonra bu ülkeyi sonsuza dek mülk olarak senin soyuna vereceğim.’
5“Ben Mısır'a gelmeden önce burada doğan iki oğlun benim sayılır. Efrayim'le Manaşşe benim için Ruben'le Şimon gibidir. 6Onlardan sonra doğacak çocuklar senin olsun. Efrayim'le Manaşşe'den onlara miras geçecek. 7*Ben Paddan'dan dönerken Rahel Kenan ülkesinde, Efrat'a varmadan yolda yanımda öldü. Çok üzüldüm, onu orada Efrat'a –Beytlehem'e– giden yolun kenarına gömdüm.”
8İsrail, Yusuf'un oğullarını görünce, “Bunlar kim?” diye sordu.
9Yusuf, “Oğullarım” diye yanıtladı, “Tanrı onları bana Mısır'da verdi.”
İsrail, “Lütfen onları yanıma getir, kutsayayım” dedi.
10İsrail'in gözleri yaşlılıktan zayıflamıştı, göremiyordu. Yusuf oğullarını onun yanına götürdü. Babası onları öpüp kucakladı.
11Sonra Yusuf'a, “Senin yüzünü göreceğimi hiç sanmıyordum” dedi, “Ama işte Tanrı bana soyunu bile gösterdi.”
12Yusuf oğullarını babasının kucağından alıp onun önünde yere kapandı. 13Sonra Efrayim'i sağına alarak İsrail'in sol eline, Manaşşe'yi soluna alarak İsrail'in sağ eline yaklaştırdı. 14İsrail ellerini çapraz olarak uzattı, sağ elini küçük olan Efrayim'in, sol elini Manaşşe'nin başına koydu. Oysa ilkin Manaşşe doğmuştu.
15Sonra Yusuf'u kutsayarak şöyle dedi:
“Atalarım İbrahim'in, İshak'ın hizmet ettiği,
Bugüne dek yaşamım boyunca bana çobanlık eden Tanrı,
 16Beni bütün kötülüklerden kurtaran melek bu gençleri kutsasın!
Adım ve atalarım İbrahim'le İshak'ın adları bu gençlerle yaşasın!
Yeryüzünde çoğaldıkça çoğalsınlar.”
17Yusuf, babasının sağ elini Efrayim'in başına koyduğunu görünce, bundan hoşlanmadı. Babasının elini Efrayim'in başından kaldırıp Manaşşe'nin başına koymak istedi. 18“Baba, öyle değil” dedi, “İlkin Manaşşe doğdu. Sağ elini onun başına koy.”
19Ancak babası bunu istemedi. “Biliyorum oğlum, biliyorum” dedi, “Manaşşe de büyük bir halk olacak. Ama küçük kardeşi daha büyük bir halk olacak, soyundan birçok ulus doğacak.” 20*O gün onları kutsayarak şöyle dedi:
“İsrailliler, ‘Tanrı seni Efrayim ve Manaşşe gibi yapsın’
Diyerek sizin adınızla kutsayacaklar.”
Böylece Yakup Efrayim'i Manaşşe'nin önüne geçirdi.
21İsrail Yusuf'a, “Ben ölmek üzereyim” dedi, “Tanrı sizinle olacak. Sizi atalarınızın toprağına geri götürecek. 22Sana kardeşlerinden bir pay fazla veriyorum; onu Amorlular'dan kılıcımla, yayımla aldım.”

AÇIKLAMA: Yakup yaşlanmıştı ve yüz kırk yedi yaşına varınca artık hasta düşmüştü. Haberi alan Yusuf derhal yanına koştu. Yakup’un gözleri pek görmüyordu ama Rab’bin yıllar önce kendisine vaat ettiklerini net bir şekilde hatırlıyordu. Daha gençken Mezopotamya’ya kaçarken Rab Yakup’a görünüp bulunduğu toprakları soyuna vereceğini ve onları çok verimli kılacağını söyleyerek kutsadı. Bu, Tanrı’nın başta İbrahim ve İshak’a verdiği vaadin aynısıydı. Şimdi Yakup bu vaadi oğlu Yusuf ve soyuna emanet eder. Aslında en büyük oğlu Ruben’in ilk oğulluk hakkını alması gerekiyordu ama babasının karısıyla birlikte olduğundan hakkını kaybetti (Yaratılış 49:4). İkinci oğlu Şimon da kardeşi Levi’yle Şekem halkını katlederek kendini kirletti. O yüzden Yakup ailesini kurtaran oğlu Yusuf’a çifte bereket vererek ilk oğulluk hakkını verir. Bunu Yusuf’un iki oğlunu (Efrayim ve Manaşşe) kendine evlat edinerek gerçekleştirir.
	Yusuf iki oğlunu kutsasın diye onları babasının karşısına dizer. Ne var ki Yakup ellerini çapraz bir şekilde başlarına koyarak küçük olan Efrayim’i ağabeyinden daha bereketli kılar. Yusuf durumu düzeltmeye kalkınca babası bunu bilerek yaptığını belirtir. Aslında bu tür ‘çapraz’ bereket hep baştan görünür. İbrahim’in bereketini büyük oğlu İsmail değil İshak aldı. İshak bereketini büyük oğlu Esav değil Yakup alır. Şimdiyse Ruben’in yerine Yusuf bereketlenir ve bir sonraki nesli temsil eden oğulları arasında en küçüğü kutsanır. Burada çok önemli bir mesaj verilmek isteniyor. Pavlus Romalılar 9. bölümde buna değiniyor. Rab’bin kutsaması doğal olarak kan bağıyla geçmez. Tanrı’nın bereketi özel seçimi ile yani lütfu sonucu olarak aktarılır. Rab, İbrahim’e büyük bir vaat verdi. Soyunu olabildiğince çoğaltıp bütün uluslara bereket kaynağı yapacağını söyledi. Sonra da Yahudiler sırf İbrahim’in doğal soyundan geldiler diye bu berekete sahip olduklarını sanıyorlardı, ama öyle değildi (Yuhanna 8:39-44). Pavlus’un sık sık vurguladığı gibi esas İbrahim’in imanına sahip olan, bu berekete sahip olur. Bunda kan bağının pek bir önemi yoktur, önemli olan Yusuf’un sergilediği iman ve sadakat (Galatyalılar 3:7).
	Böylece Yakup, oğlu Yusuf’a iki kat bereket verir. Efrayim ağabeyi Manaşşe’den daha bereketli kılınır. Ölüm döşeğinde olan Yakup ise Tanrı’nın vaatlerinden hiç kuşku duymadığını belirtir. Bir gün Tanrı’nın onları Mısır’dan çıkartıp vaat edilen topraklara geri götüreceğini söyler. Aynı zamanda Yakup Şekemliler’den elde ettiği toprağı imanla Yusuf’a bağışlar. Bundan 450 yıl  kadar sonra Yusuf’un mumyalanmış cesedi tam oraya gömülür (Yeşu 24:32). Yakup’un Rab’bin vaatlerinden bu kadar emin olması gerçekten etkileyicidir. Ailesi bir takım çobandan ibaret olmasına rağmen bir gün Tanrı’nın vaatlerine sahip olacağından kuşku duymadı. Aynı şekilde ‘O’nun yüceliği ve erdemi sayesinde bize çok büyük ve değerli vaatler verildi (2.Petrus 1:4).’ Bunlara sımsıkı tutunarak bizler de Tanrı’nın kutsamasına sahip olabiliriz.
Şubat 23
YAKUP’UN KUTSAMASI
Yaratılış 49:1-33
1Yakup oğullarını çağırarak, “Yanıma toplanın” dedi, “Gelecekte size neler olacağını anlatayım.
 
 2“Yakupoğulları, toplanın ve dinleyin,
Babanız İsrail'e kulak verin.
 3“Ruben, sen benim ilk oğlum, gücümsün,
Kudretimin ilk ürünüsün,
Saygı ve güç bakımından en üstünsün.
 4Ama su gibi oynaksın,
Üstün olmayacaksın artık.
Çünkü babanın yatağına girip
Onu kirlettin.
Döşeğimi rezil ettin.
 5“Şimon'la Levi kardeştir,
Kılıçları şiddet kusar.
          6Gizli tasarılarına ortak olmam,
Toplantılarına katılmam.
Çünkü öfkelenince adam öldürdüler,
Canları istedikçe sığırları sakatladılar.
 7Lanet olsun öfkelerine,
Çünkü şiddetlidir.
Lanet olsun gazaplarına,
Çünkü zalimcedir.
Onları Yakup'ta bölecek
Ve İsrail'de dağıtacağım.
 8“Yahuda, kardeşlerin seni övecek,
Düşmanlarının ensesinde olacak elin.
Kardeşlerin önünde eğilecek.
 9*Yahuda bir aslan yavrusudur.
Oğlum benim! Avından dönüp yere çömelir,
Aslan gibi, dişi bir aslan gibi yatarsın.
Kim onu uyandırmaya cesaret edebilir?
 10Sahibi gelene kadar
Krallık asası Yahuda'nın elinden çıkmayacak,
Yönetim hep onun soyunda kalacak,
Uluslar onun sözünü dinleyecek.
         11Eşeğini bir asmaya,
Sıpasını seçme bir dala bağlayacak;
Giysilerini şarapta,
Kaftanını üzümün kızıl kanında yıkayacak.
 12Gözleri şaraptan kızıl,
Dişleri sütten beyaz olacak.
 13“Zevulun deniz kıyısında yaşayacak,
Liman olacak gemilere,
Sınırı Sayda'ya dek uzanacak.
 14“İssakar semerler arasında yatan güçlü eşek gibidir;
 15Ne zaman dinlenecek iyi bir yer,
Hoşuna giden bir ülke görse,
Yüklenmek için sırtını eğer,
Angaryaya katlanır.
 16“Dan kendi halkını yönetecek,
Bir İsrail oymağı gibi.
 17Yol kenarında bir yılan,
Toprak yolda bir engerek olacak;
Atın topuklarını ısırıp
Atlıyı sırtüstü düşüren bir engerek.
 18“Ben senin kurtarışını bekliyorum, ya RAB.
 19“Gad akıncıların saldırısına uğrayacak,
Ama onların topuklarına saldıracak.
 20“Zengin yemekler olacak Aşer'de,
Krallara yaraşır lezzetli yiyecekler yetiştirecek Aşer.
 21“Naftali salıverilmiş geyiğe benzer,
Sevimli yavrular doğurur.
 22“Yusuf meyveli bir dal gibidir,
Kaynak kıyısında verimli bir dal gibi,
Filizleri duvarların üzerinden aşar.
          23Okçular acımadan saldırdı ona.
Düşmanca savurdular oklarını üzerine.
 24Ama onun yayı sağlam,
Kolları esnek çıktı;
Yakup'un güçlü Tanrısı,
İsrail'in Kayası, Çobanı olan Tanrı sayesinde.
 25Sana yardım eden babanın Tanrısı'dır,
Her Şeye Gücü Yeten Tanrı'dır seni kutsayan.
Yukarıdaki göklerin
Ve aşağıdaki denizlerin bereketiyle,
Memelerin, rahimlerin bereketiyle O'dur seni kutsayan.
         26Babanın kutsamaları ebedi dağların nimetlerinden,
Ebedi tepelerin bolluğundan daha yücedir;
Yusuf'un başı üzerinde,
Kardeşleri arasında önder olanın üstünde olacak.
 27“Benyamin aç kurda benzer;
Sabah avını yer,
Akşam ganimeti paylaşır.”
28İsrail'in on iki oymağı bunlardır. Babaları onları kutsarken bunları söyledi. Her birini uygun biçimde kutsadı.
29-30*Sonra Yakup oğullarına şu buyrukları verdi: “Ben ölmek, halkıma kavuşmak üzereyim. Beni Kenan ülkesinde atalarımın yanına, Mamre yakınlarında Hititli* Efron'un tarlasındaki mağaraya, Makpela Tarlası'ndaki mağaraya gömün. İbrahim o mağarayı mezar yapmak üzere Hititli Efron'dan tarlasıyla birlikte satın almıştı. 31**İbrahim'le karısı Sara, İshak'la karısı Rebeka oraya gömüldüler. Lea'yı da ben oraya gömdüm. 32Tarla ile içindeki mağara Hititler'den satın alındı.”
33*Yakup oğullarına verdiği buyrukları bitirince, ayaklarını yatağın içine çekti, son soluğunu vererek halkına kavuştu.

AÇIKLAMA: Artık ölüm döşeğinde olan Yakup son bir kere oğullarını etrafına toplar ve onları tek tek kutsar. Kutsamak; Yaratılış kitabının en önemli temalarından biridir. Bereket sözcüğüyle ilgili kelimeler yaklaşık 88 kez geçiyor. İbrahim ve soyu hem bereket almak için hem de tüm uluslara bereket olmak için seçildiler. Yakup’un on iki oğlu; İsrail’in on iki oymak başını oluşturacaklardı. Burada Yakup her birinin geleceğini kaba taslak olarak tasvir eder. İlk oğlu Ruben babasının eşiyle birlikte olduğundan dolayı ilk oğulluk hakkını yitirdi. İsrail tarihinde neredeyse hiç geçmez. Şimon ve Levi, Şekemlilere saldıran kardeşlerdi o yüzden Yakup öfkelerini lanetler. Yine ilginçtir ki yıllar sonra ikisine toprak düşmedi, tersine diğer oymaklar arasında dağıldılar. Bir tek Levi oymağı Musa döneminde Tanrı’ya başkaldıranları cezalandırarak kahin olma ayrıcalığına sahip oluyor. Böylece ilk üç kardeş eleniyor.
	Yahuda en başta kardeşi Yusuf’u satarak ve sonra da Tamar’la ilişkiye girerek itibarını zedeledi ancak bunlardan tövbe ettiği için ona ikinci bir şans tanındı. Özellikle Benyamin’in yerine kendini sunarak yüreğinin değiştiğini gösterdi. Kardeşleri arasında esas önder oydu o yüzden Yakup günü geldiğinde soyu bütün İsrail oymaklarına önderlik yapacağını işaretler. Sonra 10. ayette geçen ‘Şilo’ ismi dikkatimizi çeker. Şilo; ‘hak sahibi’ ya da ‘barış sağlayan’ demek. Yakup’un dediğine göre Şilo ismindeki şahıs gelene dek krallık asası yani İsrail’in hükümeti hep Yahuda oymağında kalacak. Hatta, bütün ulusların Şilo’ya boyun eğeceğini belirtir. Yıllar sonra Yahuda soyundan Davut İsrail’in kralı oldu ve bir çok ulus ona bağlandı. Sonra 2.Samuel 7’de Rab, Davut için özel bir soy yetiştireceğine söz verir. Egemenliğinin sonu gelmeyeceğini belirtir (bkz. Yeşaya  9:6-7). Dahası sadece Davut’un oğlu değil, esas Tanrı’nın oğlu olacağını söyler (bkz. Mezmur 2). Yıllar sonra Yakup’un Şilo için söylediği bu söz Yahuda soyundan gelen ve Davut’un ailesinden doğan İsa Mesih’in hayatında gerçekleşti (Luka 1:26-37, Romalılar 1:2-4).
	Diğer oğullarına devam eden Yakup, yıllar sonra vaat edilen miras alacakları topraklara ilişkin bir çok ipucu verir. Yusuf’a gelince özellikle çok büyük övgüler ve bereketler sayar durur. Yusuf, iki oğlu Efrayim ve Manaşşe sayesinde, babasının iki kat kutsamasına sahip oldu. Nitekim yıllar sonra Yahuda’dan sonra Efrayim, İsrail’in en bereketli oymağı olmuştur. Kutsamasını bitiren Yakup son olarak ataları yanında Kenan topraklarında gömülmek istediğini hatırlatır. Sonra son soluğunu vererek ‘halkına kavuşur.’ Bundan anlıyoruz ki Yakup’un ölümden sonraki hayata inancı tamdı. Ölürken bilinmezliğe gitmiyordu. Atalarının kavuştuğu ebedi ve kutsal diyara gidiyordu. Dahası bir gün onlarla birlikte yeryüzünde vaat edilen topraklarda bir daha yaşayacağına inandığını gösterir. Evet, bir gün ‘Barış Prensi’ Şilo yeryüzüne döndüğünde kendisine inanan herkesi ölümden dirilip yeryüzündeki kutsal egemenliğinde yaşatacaktır (Vahiy 20:6).
Şubat 24
YUSUF’UN YÜREĞİ
Yaratılış 50:1-26
1Yusuf kendini babasının üzerine attı, ağlayarak onu öptü. 2Babasının cesedini mumyalamaları için özel hekimlerine buyruk verdi. Hekimler İsrail'i mumyaladılar. 3Bu iş kırk gün sürdü. Mumyalama için bu süre gerekliydi. Mısırlılar İsrail için yetmiş gün yas tuttu.
4Yas günleri geçince, Yusuf firavunun ev halkına, “Eğer benden hoşnut kaldınızsa, lütfen firavunla konuşun” dedi, 5*“Babam bana ant içirdi: ‘Ölmek üzereyim. Beni Kenan ülkesinde kendim için kazdırdığım mezara gömeceksin’ dedi. Şimdi lütfen firavuna bildirin, izin versin gideyim, babamı gömüp geleyim.”
6Firavun, “Git, babanı göm, andını yerine getir” dedi.
7Böylece Yusuf babasını gömmeye gitti. Firavunun bütün görevlileri, sarayın ve Mısır'ın ileri gelenleri ona eşlik etti. 8Yusuf'un bütün ailesi, kardeşleri, babasının ev halkı da onunla birlikteydi. Yalnız çocukları, davarlarla sığırları Goşen'de bıraktılar. 9Arabalarla atlılar da onları izledi. Büyük bir alay oluşturdular.
10Şeria Irmağı'nın doğusunda Atat Harmanı'na varınca, yüksek sesle, acı acı ağıt yaktılar. Yusuf babası için yedi gün yas tuttu. 11O bölgede yaşayan Kenanlılar, Atat Harmanı'ndaki yası görünce, “Mısırlılar ne kadar hüzünlü yas tutuyor!” dediler. Bu yüzden, Şeria Irmağı'nın doğusundaki bu yere Avel-Misrayim adı verildi.
12Yakup'un oğulları, babalarının vermiş olduğu buyruğu tam tamına yerine getirdiler. 13*Onu Kenan ülkesine götürüp Mamre yakınlarında Makpela Tarlası'ndaki mağaraya gömdüler. O mağarayı mezar yapmak üzere tarlayla birlikte Hititli Efron'dan İbrahim satın almıştı. 14Yusuf babasını gömdükten sonra, kendisi, kardeşleri ve onunla birlikte babasını gömmeye gelenlerin hepsi Mısır'a döndüler.
15Babalarının ölümünden sonra Yusuf'un kardeşleri, “Belki Yusuf bize kin besliyordur” dediler, “Ya ona yaptığımız kötülüğe karşılık bizden öç almaya kalkarsa?” 16-17Böylece Yusuf'a haber gönderdiler: “Babamız ölmeden önce Yusuf'a şöyle deyin diye buyurmuştu: ‘Kardeşlerin sana kötülük yaptılar, lütfen onların suçunu, günahını bağışla.’ Ne olur şimdi günahımızı bağışla. Biz babanın Tanrısı'nın kullarıyız.” Yusuf bu haberi alınca ağladı.
18Bunun üzerine kardeşleri gidip onun önünde yere kapanarak, “Senin köleniz” dediler.
19Yusuf, “Korkmayın” dedi, “Ben Tanrı mıyım? 20Siz bana kötülük düşündünüz, ama Tanrı bugün olduğu gibi birçok halkın yaşamını korumak için o kötülüğü iyiliğe çevirdi. 21Korkmanıza gerek yok, size de çocuklarınıza da bakacağım.” Yüreklerine dokunacak güzel sözlerle onlara güven verdi.
22Yusuf'la babasının ev halkı Mısır'a yerleştiler. Yusuf yüz on yıl yaşadı. 23Efrayim'in üç göbek çocuklarını gördü. Manaşşe'nin oğlu Makir'in çocukları onun elinde doğdu.
24Yusuf yakınlarına, “Ben ölmek üzereyim” dedi, “Ama Tanrı kesinlikle size yardım edecek; sizi İbrahim'e, İshak'a, Yakup'a ant içerek söz verdiği topraklara götürecek.” 25*Sonra onlara ant içirerek, “Tanrı kesinlikle size yardım edecek” dedi, “O zaman kemiklerimi buradan götürürsünüz.”
26Yusuf yüz on yaşında öldü. Onu mumyalayıp Mısır'da bir tabuta koydular.

AÇIKLAMA: Yakup’un ölümü ardından kendi isteği üzere Yusuf onu gömmek üzere Kenan topraklarına geri götürür. Yusuf’la ailesi Mısır’da çok sevildiği için Mısır’ın bir çok ileri gelenleri eşliğinde kalabalık bir alay şeklinde Kenan’a giderler. Yıllar önce Mısır’a inerken Yusuf yapayalnız zavallı bir köle olarak gitti, şimdiyse koskoca Mısır’ın devlet adamı olarak görkemli bir ihtişamla döner. Böylece Yakup atası İbrahim’in Makpela’da Hititler’den satın aldığı mağaraya gömülür. Rab bütün Kenan topraklarını İbrahim ve soyuna vaat etmişti ama üç nesil sonra sadece bir avuç toprağa sahiptiler. Yine de özellikle orada gömülmek istemeleri Rab’bin bir gün sözünü yerine getireceğine inandıklarını gösterdiler. Yakup oğullarına miras olarak bir toprak bırakamadıysa da aslında onlara daha büyük ve değerli bir miras bıraktı, iman mirası.
	Ardından Yakup’un oğulları, Yusuf yıllar önce kendisine yaptıkları kötülükten dolayı, öç almaya kalkar diye telaşlanmaya başlarlar. Ondan tekrar af dilemek için haber gönderirler ve sonra kendileri gelip önünde yere kapanarak, ‘Senin köleniz’ derler. Yusuf ise onların hala kendisinden çekindiklerini duyunca üzüntüden ağlar. Sonra ‘Korkmayın! Ben Tanrı mıyım? Siz bana kötülük düşündünüz ama Tanrı bugün olduğu gibi birçok halkın yaşamını korumak için o kötülüğü iyiliğe çevirdi’ diye cevap verir. Sonra onlara ve çocuklarına sonuna kadar bakacağına söz verir. Bu kadar büyük başarılardan sonra Yusuf’un alçakgönüllülüğünü koruduğunu görüyoruz. O ağabeylerinin yaptıklarını çoktan bağışlamış, unutmuş bile. Yusuf’un düşüncesine göre intikama kalkmak Tanrı’nın yerine geçmek demek. Sonuçta insanın esas yargıcı Tanrı’dır. Elçi Pavlus’un yıllar sonra yazdığı gibi: ‘Sevgili kardeşler, kimseden öç almayın; bunu Tanrı’nın gazabına bırakın. Çünkü şöyle yazılmıştır: Rab diyor ki, ‘Öç benimdir, ben karşılık vereceğim’ (Romalılar 12:19).’ Burada Yusuf kardeşlerini kayıtsız şartsız bağışlayarak büyüklüğünü konuşturdu.
	Yıllar geçer ve Yusuf da yaşlanır. Ölmeden önce ailesine Tanrı’nın vaatlerini hatırlatır. Tanrı’nın onlara yardım edeceğini ve sonunda atalarına verdiği topraklara geri götüreceğini söyler. O zaman onun kemiklerini de beraberlerinde götürüp Kenan topraklarında gömmeleri için buyruk verir. Böylece dördüncü nesil tamamlanır: İbrahim, İshak, Yakup ve Yusuf. Hepsinin farklı sorunları ve zaafları vardı ama onları bağlatan iman birdi. Rab’bin vaatlerinden şaşmadan O’nun yüce amaçlarına güvenerek dünyada yabancı ve konuk olarak yaşadılar. ‘Bunun içindir ki, Tanrı onları Tanrısı olarak anılmaktan utanmıyor. Çünkü onlara bir kent hazırladı (İbraniler 11:16).’ Bizler de iman ederek onlara vaat edilen bu mirasa sahip olabiliriz (Romalılar 4:16).
Şubat 25
RAB EGEMENLİK SÜRER
Mezmur 9 ve 10
9:1  Ya RAB, bütün yüreğimle sana şükredeceğim, Yaptığın harikaların hepsini anlatacağım. yazılır. 2  Sende sevinç bulacak, coşacağım, Adını ilahilerle öveceğim, ey Yüceler Yücesi! 3  Düşmanlarım geri çekilirken, Sendeleyip ölüyorlar senin önünde. 4  Çünkü hakkımı, davamı sen savundun, Adil yargıç olarak tahta oturdun. 5  Ulusları azarladın, kötüleri yok ettin, Sonsuza dek adlarını sildin. 6  Yok olup gitti düşmanlar sonsuza dek, Kökünden söktün kentlerini, Anıları bile silinip gitti. 7  Oysa RAB sonsuza dek egemenlik sürer, Yargı için kurmuştur tahtını; 8  O yönetir doğrulukla dünyayı, O yargılar adaletle halkları. 9  RAB ezilenler için bir sığınak, Sıkıntılı günlerde bir kaledir. 10  Seni tanıyanlar sana güvenir, Çünkü sana yönelenleri hiç terk etmedin, ya RAB. 11  Siyon'da oturan RAB'bi ilahilerle övün! Yaptıklarını halklar arasında duyurun! 12  Çünkü dökülen kanın hesabını soran anımsar, Ezilenlerin feryadını unutmaz. 13  Acı bana, ya RAB! Ey beni ölümün eşiğinden kurtaran, Benden nefret edenler yüzünden çektiğim sıkıntıya bak! 14  Öyle ki, övgüye değer işlerini anlatayım, Siyon Kenti'nin kapılarında Sağladığın kurtuluşla sevineyim. 15  Uluslar kendi kazdıkları kuyuya düştü, Ayakları gizledikleri ağa takıldı. 16  Adil yargılarıyla RAB kendini gösterdi, Kötüler kendi kurdukları tuzağa düştü. 17  Kötüler ölüler diyarına gidecek, Tanrı'yı unutan bütün uluslar... 18  Ama yoksul büsbütün unutulmayacak, Mazlumun umudu sonsuza dek kırılmayacak. 19  Kalk, ya RAB! İnsan galip çıkmasın, Huzurunda yargılansın uluslar! 20  Onlara dehşet saç, ya RAB! Sadece insan olduklarını bilsin uluslar.
10:1  Ya RAB, neden uzak duruyorsun, Sıkıntılı günlerde kendini gizliyorsun? 2  Kötüler gururla mazlumları avlıyor, Mazlumlar kötülerin kurduğu tuzağa düşüyor. 3  Kötü insan içindeki isteklerle övünür, Açgözlü insan RAB'be lanet okur, O'nu hor görür. 4  Kendini beğenmiş kötü insan Tanrı'ya yönelmez, Hep, ‹‹Tanrı yok!›› diye düşünür. 5  Kötülerin yolları her zaman başarıya götürür. Öyle yücedir ki senin yargıların, Kötüler anlayamaz, düşmanına burun kıvırır. 6  İçinden, ‹‹Ben sarsılmam›› der, ‹‹Hiçbir zaman sıkıntıya düşmem.›› 7  Ağzı lanet, hile ve zulüm dolu, Dilinin altında kötülük ve fesat saklı. 8  Köylerin çevresinde pusu kurar, Masumu gizli yerlerde öldürür, Çaresizi sinsice gözler. 9  Gizli yerlerde pusuya yatar Çalılıktaki aslan gibi, Kapmak için mazlumu bekler Ve ağına düşürüp yakalar. 10  Kurbanları çaresiz çöker, Saldıranın üstün gücü altında ezilir. 11  Kötü insan içinden, ‹‹Tanrı unuttu›› der, ‹‹Örttü yüzünü, asla göremez.›› 12  Kalk, ya RAB, kaldır elini, ey Tanrı! Mazlumları unutma! 13  Neden kötü insan seni hor görsün, İçinden, ‹‹Tanrı hesap sormaz›› desin? 14  Oysa sen sıkıntı ve acı çekenleri görürsün, Yardım etmek için onları izlersin; Çaresizler sana dayanır, Öksüzün yardımcısı sensin. 15  Kötünün, haksızın kolunu kır, Sormadık hesap kalmasın yaptığı kötülükten. 16  RAB sonsuza dek kral kalacak, Uluslar O'nun ülkesinden temizlenecek. 17  Mazlumların dileğini duyarsın, ya RAB, Yüreklendirirsin onları, Kulağın hep üzerlerinde; 18  Öksüze, düşküne hakkını vermek için, Bir daha dehşet saçmasın ölümlü insan.
AÇIKLAMA: Kardeşini öldüren Kayin’den bu yana yeryüzünde adaletsizlik ve zorbalık hiç eksik olmadı. Hatta bazen içimizden, ‘Tanrı hiç aldırmıyor mu?’ ‘Neden müdahale etmiyor?’ gibi sorular yükselir. Bu mezmurda Davut kendi gününde baş gösteren haksızlıklarla boğuşur. Dünyanın bu kontrolsüz halini gördükçe bazen Tanrı’yı yargılamak içimizden gelse de biliyoruz ki esas sorumlusu biziz. Rab’bin kutsal yaradılışını bu perişan hale getiren bizim isyanımız ve günahımızdır (Romalılar 1:18-23; 8:18-22). Tanrı insanların eline mükemmel bir dünya teslim etti ama biz değerini bilmedik. Onu biz mahvettik ondan dolayı her şey tersine akıp gidiyor. Ama Tanrı gerçekten umursamıyor mu? Kesinlikle hayır! Ama neden müdahale etmiyor? Çünkü günahın doğurduğu cezanın çekilmesi gerek (Romalılar 1:24-32). Peki bu durumda imanlı ne yapabilir? Davut’un yaptığı gibi Tanrı’yı seven kişi O’nu bütün yüreğiyle övmeli. Dünyanın tersliklerini düşünmek yerine Rab’bin harikaları üzerine yoğunlaşmalı. O zaman ruhumuz gerçek anlamda sevinç bulacak, canımız coşacaktır. Ama adalet ne olacak? Rab günü geldiğinde nihai karşılığı verecektir. Çünkü insan dünya egemenliğini bir süreliğine Şeytan’a kaptırdıysa da Rab’bin egemenliği sonsuzdur. Eninde sonunda Tanrı her şeyi doğrultacak ve tüm ulusları adaletle yargılayacaktır (Vahiy 6-19).
Bu süre zarfında Tanrı yine de mazlumu terk etmiş değildir. Herkes belirli zamanlarda sıkıntı çeker. Ama Tanrı’yı seven kişi yalnız değil. Rab ona sığınak ve kale olur. Şimdi bile dünyanın çeşitli yerlerinde masum insanların zulüm çektiğini görebiliyoruz. Sanmayalım ki Tanrı bunlara kayıtsız kalacak. Bir gün İsa Mesih yeryüzüne geri geldiğinde tüm bu adaletsizliklerin hesabını tek tek soracaktır (Matta 25:31-45). Şimdilik devletlerden gerekli adaleti görmeyebiliriz ve kendi hakkımızı da aramayabiliriz ama Rab ‘öç benimdir, ben karşılık vereceğim’ diye söz verir (Romalılar 12:19). Eninde sonunda zorba insan kendi kazdığı kuyuya düşecektir. Dahası Mesih’in önünde ebedi bir hüküm giyecektir. Mazlumun umudu ise ebedi hayatla taçlandırılacaktır.
Onuncu mezmurda Davut yine bazı haksızlıkları dile getirir. Bazen kötülerin işleri her yoluna giriyor gibi gelebilir. Tanrı’ya lanet okusa da başına kötü bir şey gelmiyor. Masumları yer bitir ve kendileri hep başarılı görünür. İşte bu durumda imanlı ne yapmalı? Tanrı’nın adaleti için O’na seslenebilir. Ancak adaletini hemen göremezsek de Tanrı’nın olup biten her şeyden haberdar olduğunu asla unutmamalıyız. Yakında bir gün kötülerin elleri kırılacak, gururları paramparça olacak. Çünkü kabul etmeseler de gökyüzünde adil bir Rab vardır. Bir gün O’nun belirlediği Yüce Kral yeryüzüne inip kötüleri temizleyecektir. Rab sanıldığı gibi kör ve sağır değil, O hepsini görüyor ve bir anda müdahale edecektir. Bir kere bunu tufanla yaptı ve tüm dünyayı silip süpürdü. Yakında bir gün bunu bir daha ateşle yapacaktır ve kötü bir kimse kalmayacaktır (2.Petrus 3). O halde sabırsızlanıp Rab’bin adaletini sorgulamak yerine hamtlar sunarak O’nun kutsal sevgisine sığınalım. Çünkü ister kabul edelim ister etmeyelim, Rab egemenlik sürer.
Şubat 26
EN BÜYÜK MİRAS
Mezmur 16
1  Koru beni, ey Tanrı, Çünkü sana sığınıyorum. 2  RAB'be dedim ki, ‹‹Efendim sensin. Senden öte mutluluk yok benim için.›› 3  Ülkedeki kutsallara gelince, Soyludur onlar, biricik zevkim onlardır. 4  Başka ilahların ardınca koşanların derdi artacak. Onların kan sunularını dökmeyeceğim, Adlarını ağzıma almayacağım. 5  Benim payıma, Benim kâseme düşen sensin, ya RAB; Yaşamım senin ellerinde. 6  Payıma ne güzel yerler düştü, Ne harika bir mirasım var! 7  Övgüler sunarım bana öğüt veren RAB'be, Geceleri bile vicdanım uyarır beni. 8  Gözümü RAB'den ayırmam, Sağımda durduğu için sarsılmam. 9  Bu nedenle içim sevinç dolu, yüreğim coşuyor, Bedenim güven içinde. 10  Çünkü sen beni ölüler diyarına terk etmezsin, Sadık kulunun çürümesine izin vermezsin. kulunun ölüm çukurunu görmesine izin vermezsin.›› 11  Yaşam yolunu bana bildirirsin. Bol sevinç vardır senin huzurunda, Sağ elinden mutluluk eksilmez.
AÇIKLAMA: Yeryüzünde sahip olabileceğimiz en güzel şey nedir? Servet ya da şöhret desek bunlar bir gün yok olup gidecek. Başarılı bir kariyer desek bu da eninde sonunda bitecek. Güzel bir aile desek onlar da bir gün bizi bırakacak. Davut’un buna verdiği cevap şu: ‘Benim mirasım Rab’dir!’ Yani insanın bu dünyada kavuşabileceği en büyük servet Tanrı’nın sevgisidir. Güzel tarafı şu ki bunun için soylu bir aileden gelmemiz gerekmiyor, çok da zeki ya da zengin olmaya da gerek yok, çünkü Tanrı’nın sevgisi herkese karşılıksız bir şekilde sunulur. Bu mezmuru yazan Davut’un büyük krallığı vardı ama onun için yine de en büyük hazine Rab’le olan ilişkisi. Çünkü krallık dahi her şey bir gün sona erecek ama Tanrı’nın sevgisine sığınan ebedi hayata sahip olacaktır. Bu yüzden Kral Davut Rab’be ‘Efendim sensin’ der, ‘Senden öte mutluluk yok benim için.’ Gerçekten yeryüzündeki en büyük mutluluk kaynağı Rab’bin kendisidir.
Sonrasında Davut teşvik aldığı bir şey daha gündeme getirir. Rab’den sonra onu en çok mutlu eden şey diğer imanlılar. Onlara kutsal ve soylu diyerek, biricik zevkimdirler der. Tanrı’yı yürekten seven, O’nu aynı şekilde seven insanlarla kardeş gibi hisseder. Ama Rab’bin iğrendiği davranışları sergileyen insanlardan tümden tiksinir. Böylece imanlı dünyanın neresine giderse gitsin başka imanlılarla karşılaştığında hemen kendi evinde gibi hisseder. Çünkü Rab’be ait olduğumuzda O’nun evrensel ailesine de dahil oluyoruz. Bu yüzden Davut hayatını Rab’bin ellerine bırakarak, payım sensin der. Hayatını bu şekilde Tanrı’ya teslim eden kişi karşılığında Rab’bi ve sevgisini alır. Mesih benzer şekilde öğrencilerine hayatlarını Rab’be sunmayı öğretti (Matta 16:24-27). İnsan dünyanın tümünü kazansa da Rab’bin sevgisinden yoksun kalsa bunun hiç bir anlamı yoktur. Ama hayatını Rab’de veren karşılığında sonsuz hayatla birlikte koskoca harika bir aile de kazanacaktır (Matta 19:29-30).
Mezmurun ilerisinde Davut Tanrı’nın sadakatini övmeye başlar. Rab’be sığındığı için hiç bir şeyden korkmadığını belirtir. Son ayetlerde ise Davut artık kendinden değil, yıllar sonra soyundan gelecek daha büyük bir Kral Mesih’ten söz etmeye başlar. Mezmurlar’da zaman zaman böyle ayetlere rastlıyoruz. Rab Davut’a soyundan ebedi bir kral çıkaracağına söz verdi (2.Samuel 7:12-15). Böylece mezmurları yazarken Davut bazen kendini aşıp ardından gelecek ‘büyük Davut’tan’ söz etmeye başlar. Burada Davut, ‘sen beni mezara terk etmeyeceksin, bedenimin çürümesine izin veremeyeceksin’ der. Yıllar sonra Elçi Petrus Yeruşalim halkına vaaz verirken bu ayeti göstererek Davut’un kendinden bahsetmediğini belirtir çünkü Davut öldükten sonra hiç dirilmedi. Ancak Davut’un oğlu Mesih öldükten sonra burada yazılan peygamberlik sözü uyarınca ölümden dirildi (Elç. İşleri 2:24-33). İlginç bir ayrıntı daha var ki ayete göre bedeni çürümeden dirilmesi gerek. Tıp uzmanlarına göre insanın bedeni üçüncü günden sonra çürümeye başlar. Bu şekilde Mesih’ten 1000 sene önce yaşamış Kral Davut İsa’nın tam üç gün sonra ölümden dirileceğini belirtmiş oldu (Luka 24:46). Kaldı ki Davut Tanrı’nın sağlayışına güvendiğini net bir şekilde gösteriyor. Rab’be sığınan kişi hem bu hayat için hem de sonraki ebedi yaşam için hep güvendedir, sevinci de hiç eksilmez.
Şubat 27
KONUŞAN TANRI
Mezmur 19
1  Gökler Tanrı'nın görkemini açıklamakta, Gökkubbe ellerinin eserini duyurmakta. 2  Gün güne söz söyler, Gece geceye bilgi verir. 3  Ne söz geçer orada, ne de konuşma, Sesleri duyulmaz. 4  Ama sesleri yeryüzünü dolaşır, Sözleri dünyanın dört bucağına ulaşır. Güneş için göklerde çadır kurdu Tanrı. 5  Gerdekten çıkan güveye benzer güneş, Koşuya çıkacak atlet gibi sevinir. 6  Göğün bir ucundan çıkar, Öbür ucuna döner, Hiçbir şey gizlenmez sıcaklığından. 7  RAB'bin yasası yetkindir, cana can katar, RAB'bin buyrukları güvenilirdir, Saf adama bilgelik verir, 8  RAB'bin kuralları doğrudur, yüreği sevindirir, RAB'bin buyrukları arıdır, gözleri aydınlatır. 9  RAB korkusu paktır, sonsuza dek kalır, RAB'bin ilkeleri gerçek, tamamen adildir. 10  Onlara altından, bol miktarda saf altından çok istek duyulur, Onlar baldan, süzme petek balından tatlıdır. 11  Uyarırlar kulunu, Onlara uyanların ödülü büyüktür. 12  Kim yanlışlarını görebilir? Bağışla göremediğim kusurlarımı, 13  Bilerek işlenen günahlardan koru kulunu, İzin verme bana egemen olmalarına! O zaman büyük isyandan uzak, Kusursuz olurum. 14  Ağzımdan çıkan sözler, Yüreğimdeki düşünceler, Kabul görsün senin önünde, Ya RAB, kayam, kurtarıcım benim!
AÇIKLAMA: Bu ilahide Davut Tanrı’nın kendini insanlara nasıl harika bir şekilde açıkladığını belirtir. Rab görkemini sadece kendisini arayan ya da seven insanlara değil, tüm herkese eşit bir şekilde yansıtır. En başta yaratmış olduğu evren ve içinde yaşadığımız mükemmel yapıtı olan dünyamız Rab’bin yüceliğini ve eşsiz sevgisini duyurmaktadır. Çıplak gözle gök kubbenin harikalarını izleyen Davut Tanrı’nın görkemini bu kadar övüyorsa bugünün teknolojisiyle çok daha fazlasını görebilen bizler O’nu daha ne kadar çok övmeliyiz. Gerek galaksilerin ahengi ve yıldızların rengarenk parıltısı olsun, gerekse dünyamızın inanılmaz güzelliği ve her atomun büyüleyici detayı olsun, hepsi Tanrı’nın mükemmel bilgeliğini ve eşsiz kudretini bas bas bağırır. İlginç tarafı şu ki kâinat her hangi bir yerinde hiç yazılı bir sözü geçmezse de mesajı o kadar net ve açık ki. Ayrıca, bu haber sadece belirli bir kavme yönelik değildir, dünyanın her yerindeki insan aynı mesajı algılayabiliyor. Tabiatın vahyi herkesi kapsar, öyle ki günün sonunda hiç kimse ‘Ben Tanrı’yı tanıyamadım’ diyemeyecektir. Pavlus aynı gerçeği yankılar: ‘Tanrı’nın görünmeyen nitelikleri – sonsuz gücü ve Tanrılığı - dünya yaratılalı beri O’nun yaptıklarıyla anlaşılmakta, açıkça görülmekte (Romalılar 1:20).’ Bu nedenle kimsenin bir bahanesi yoktur. Davut burada güneşin örneğini verir. Onu gören herkes olağanüstü gücünü hissetmiştir. Eski çağlarda bazısı bu yüzden güneşe tapmıştır. Ancak akşam olunca sönüp gidiyor. Demek ki güneşten daha yüce bir varlık var; onu yaratan ve güzergahını çizen Rab’dir.
Kainatta sergilenen mesaj Tanrı’nın genel niteliklerini görmemizi sağlıyorsa da O’nun bize ilişkin kutsal planını tanımamız için yeterli değil. Bunun için Rab’bin bize ilettiği kutsal sözlerini okumamız gerek. Doğanın vahyi genel ve kapsamlı ise de Rab’bin Sözü özel ve kişiseldir. Böylece Davut, peygamberler aracılığıyla insanlara iletilen kutsal yazıların değerini övmeye başlar. Kendi gününde Davut yalnızca Tevrat ya da Torah denilen Musa’nın metinlerini okuyabiliyordu. Buna karşın günümüzde Tanrı’nın bütün sözlerini okuyabilen bizler daha ne kadar şanslıyız! Ne yazık ki tüm bu olanaklara sahip olan modern insan hepsini hor görüp yalnızca kendi keyfine bakar. Üzümü yeriz ama bağını sormayız. Fakat unutmayalım ki bir gün bağcıyla karşı karşıya kalacağız.
İlerleyen ayetlerde Davut Rab’bin Sözü’nün harikalarını dile getirmeye başlar. Kutsal Kitap gerçek anlamda yetkin ve mükemmeldir. Onun değerini bilene bilgeliğin kaynağıdır. Kelamda Rab’bi arayan hayatın anlamını keşfetmenin yanı sıra müthiş bir sevinç de bulur. Çünkü Rab’bin Sözü dünyada elde edebileceğimiz en büyük şereften ve en zengin mücevherden de değerlidir. Bazısı ondaki buyrukları çok sıkıcı sanabilir en başta, ta ki yüce Babamızın bunları bizi kendisine yakınlaştırmak için verdiğini anlayana dek. Neticede Rab’bin Sözü sayesinde Tanrı’yı harika bir şekilde tanıdığımız gibi kendimizi de en doğru şekilde görmeye başlarız. Rab’bin doğrularını kavradıkça kendi yanlışlarımızdan da kaçınabiliriz. Bunu ancak Rab bize gösterebilir. Gerçek anlamda Tanrı’yı seven kişi ancak bu sayede Göksel Baba’yı tanıyabilir. Böylece mezmurun sonunda Davut Tanrı’nın onu her türlü kötülükten alıkoymasını diler. Gerçek şu ki hayatımız Rab’bin önünde açık bir kitaptır. Ancak O’nun kitabını okumaya başladığımızda kendi kitabımızı düzeltebiliriz. O da Rab’bin gücü ve hikmeti sayesinde olur.
Şubat 28
İŞİN SONU
Mısır’dan Çıkış 1:1-22
1Yakup'la birlikte aileleriyle Mısır'a giden İsrailoğulları'nın adları şunlardır: 2Ruben, Şimon, Levi, Yahuda, 3İssakar, Zevulun, Benyamin, 4Dan, Naftali, Gad, Aşer. 5Yakup'un soyundan gelenler toplam yetmiş kişiydi. Yusuf zaten Mısır'daydı.
6Zamanla Yusuf, kardeşleri ve o kuşağın hepsi öldü. 7Ama soyları arttı; üreyip çoğaldılar, gittikçe büyüdüler, ülke onlarla dolup taştı.
8Sonra Yusuf hakkında bilgisi olmayan yeni bir kral Mısır'da tahta çıktı. 9Halkına, “Bakın, İsrailliler sayıca bizden daha çok” dedi, 10“Gelin, onlara karşı aklımızı kullanalım, yoksa daha da çoğalırlar; bir savaş çıkarsa, düşmanlarımıza katılıp bize karşı savaşır, ülkeyi terk ederler.”
11Böylece Mısırlılar İsrailliler'in başına onları ağır işlere koşacak angaryacılar atadılar. İsrailliler firavun için Pitom ve Ramses adında ambarlı kentler yaptılar. 12Ama Mısırlılar baskı yaptıkça İsrailliler daha da çoğalarak bölgeye yayıldılar. Mısırlılar korkuya kapılarak 13İsrailliler'i amansızca çalıştırdılar. 14Her türlü tarla işi, harç ve kerpiç yapımı gibi ağır işlerle yaşamı onlara zehir ettiler. Bütün işlerinde onları amansızca kullandılar.
15Mısır Kralı, Şifra ve Pua adındaki İbrani ebelere şöyle dedi: 16“İbrani kadınlarını doğum sandalyesinde doğurturken iyi bakın; çocuk erkekse öldürün, kızsa dokunmayın.” 17Ama ebeler Tanrı'dan korkan kimselerdi, Mısır Kralı'nın buyruğuna uymayarak erkek çocukları sağ bıraktılar. 18Bunun üzerine Mısır Kralı ebeleri çağırtıp, “Niçin yaptınız bunu?” diye sordu, “Neden erkek çocukları sağ bıraktınız?”
19Ebeler, “İbrani kadınlar Mısırlı kadınlara benzemiyor” diye yanıtladılar, “Çok güçlüler. Daha ebe gelmeden doğuruyorlar.”
20Tanrı ebelere iyilik etti. Halk çoğaldıkça çoğaldı. 21Ebeler kendisinden korktukları için Tanrı onları ev bark sahibi yaptı.
22Bunun üzerine firavun bütün halkına buyruk verdi: “Doğan her İbrani erkek çocuk Nil'e atılacak, kızlar sağ bırakılacak.”
AÇIKLAMA: Baştan beri Rab’bin Sözü Tanrı’nın halkı İsrail’le putperest Mısır halkı arasında bir kıyaslama yapmaya başlar. Yahudiler amansızca baskı görürken Mısırlılar büyümelerini bir türlü engelleyemiyor. Bu ilk bölüm İsrail’in durumu ne kadar vahim olduğunu gösterir. Musa’dan yaklaşık 400 sene önce Yusuf’un önderliğinde Mısır’a yerleşen İsrail oğulları o zamanda yalnızca 70 kişiydiler. Ama yıllar sonra İsraillilerin sayıca büyüdüğünü ve hızlıca çoğaldığını fark eden Mısırlılar gittikçe kendi milli güvenlikleri için kaygı çekmeye başladılar. Aslında olayı daha iyi anlamak için o günün siyasi durumunu anlamamız yararlıdır. Yusuf’tan yaklaşık 200 yıl sonra Hiksos isminde bir hanedan Suriye topraklarından gelip Mısır’ı ele geçirdi ve yüz yıl boyunca onları yönetti. Sonra Mısır’ın yerlisi olan yeni bir hanedan ortaya çıkıp yabancı yönetimi halkın başından atmayı başardı. Mısır’ın 18. Hanedanını başlatan bu Firavun’un ismi Ahmose’ydi. Büyük olasılıkla onun torunu 1.Tutmose’nin döneminde Yahudi çocuklarının katliamı gerçekleşti. Sebebini de az çok tahmin edebiliriz: Yeni yönetim içlerinde bulunan Yahudiler gibi çok kalabalık yabancı bir ulusun her an ayaklanıp daha önceki hanedana destek verebileceklerinden korkuyorlardı. O yüzden özellikle erkekleri yok etmeye kalkıyorlar ki bir gün büyüyüp Mısır’a karşı savaşmasınlar. Ancak Musa mucizevi bir şekilde Firavun’un kendi kızı tarafından kurtuluyor. İlginç bir ayrıntı daha var ki Hatşepsut isminde Firavun’un bu kızı daha sonra bir süreliğine Mısır’ı yönetir. Yani Musa Tanrı’nın halkıyla acı çekip Mısır’dan kaçmayı seçmemiş olsaydı bir gün Firavun konumuna yükselmiş olabilirdi. Yıllar sonra Mısır’a dönen Musa’yla çatışan ve Tanrı’nın halkını bir türlü bırakmak istemeyen Firavun muhtemelen 18.Hanedanın 7. Kralı 2.Amenhotep’ti ve büyük olasılıkla karşısına çıkan ‘amcası’ Musa’yı tahtına bir rakip olarak görmüş olabilir.
	Şimdi Kutsal Kitap Mısır’ın Yahudileri bastırmak için uyguladığı üç ayrı politikaya odaklanır. İlk önce onları amansızca çalıştırarak yorup zayıflatmaya çalışırlar. Onları köleliğe bağlayan Firavun Yahudilerinin sırtından iki önemli kenti, Pitom ve Ramses’i inşa eder. Ancak Mısırlı angaryacılar baskı yaptıkça İsrailliler kırılmak yerine daha da güçlenip çoğalırlar. Bu sırada Firavun ikinci bir taktik uygular: doğum yapan İbrani kadınlara yardımcı olan ebelere doğan erkek çocukları öldürmelerini buyurur. Ancak Tanrı’dan korkan Yahudi ebeler Şifra ve Pua bu konuda Firavun’a uymamaya karar verirler. Sonradan onları sorguya çeken Firavun’a İbrani kadınların yardıma gereksinim kalmadan hemen doğum yaptıklarını söylerler. Bazıları bu söylediklerinin yalan olduğunu sanır oysa ki gerçek olduğu muhtemeldir. Aynı zamanda Tanrı ebelerin Firavun’dan çok kendisinden korktukları için onları kutsar ve ev bark sahibi yapar. Aslında burada önemli bir gerçek daha ortaya çıkıyor. Tanrı sözünde büyüklerimize, anne baba olsun, patron olsun, devlet olsun, hepsine  boyun eğmemiz gerektiğini öğretir (1.Petrus 2:13-17). Ancak bunların her hangi biri Tanrı’nın temel ilkelerine karşı gelmemizi buyuruyorsa o zaman dur dememiz gerekir. Benzer şekilde Mesih’i duyurmasınlar diye ilk imanlılara baskı yapan önderlerin karşısına çıkan elçiler, ‘Tanrı’nın önünde, Tanrı’nın sözünü değil de sizin sözünüzü dinlemek doğru mudur?’ diye sorarak Tanrı ve temel buyruklarının her yönetimin çok üstünde olduğunu belirtir (Elç. İşleri 4:19,20; 5:29).
	İbrani çocukları ebeler aracılığıyla öldürtemeyen Firavun bu defa kendi halkına başvurur. Mısırlılar için Nil Nehri kutsal bir tanrıça sayılırdı. Firavun halkının İbrani çocuklarını nehre atmalarını buyurarak bir tür kurban sunmalarını istemiş olabilir. Bu sırada çok İbrani çocuk vicdansızca öldürülmüştü ama genel olarak Mısır halkının da Firavun’a uymadığını görebiliyoruz. Nitekim kendi kızı dahi sözüne karşı gelip Musa’yı Nil’den kurtardı. Kısacası bu ilk bölümde Mısır’ın uyguladığı zulüm politikaları karşısında İsrail’in maruz kaldığı korkunç şartları görüyoruz. Ama Tanrı İbrahim’e verdiği vaadi unutmuş değildir, onun soyuna kölelik yaptıran ulusu cezalandıracağına söz verdi (Yaratılış 15:14). Sonra da onları vaat edilen topraklara geri götürecektir.

Mart 1
MUSA KAÇIYOR
Mısır’dan Çıkış 2:1-25
1Levili bir adam kendi oymağından bir kızla evlendi. 2Kadın gebe kaldı ve bir erkek çocuk doğurdu. Güzel bir çocuk olduğunu görünce, onu üç ay gizledi. 3Daha fazla gizleyemeyeceğini anlayınca, hasır bir sepet alıp katran ve ziftle sıvadı. İçine çocuğu yerleştirip Nil kıyısındaki sazlığa bıraktı. 4Çocuğun ablası kardeşine ne olacağını görmek için uzaktan gözlüyordu.
5O sırada firavunun kızı yıkanmak için ırmağa indi. Hizmetçileri ırmak kıyısında yürüyorlardı. Sazların arasındaki sepeti görünce, firavunun kızı onu getirmesi için hizmetçisini gönderdi. 6Sepeti açınca ağlayan çocuğu gördü. Ona acıyarak, “Bu bir İbrani çocuğu” dedi.
7Çocuğun ablası firavunun kızına, “Gidip bir İbrani sütnine çağırayım mı?” diye sordu, “Senin için bebeği emzirsin.”
8Firavunun kızı, “Olur” diye yanıtladı. Kız gidip bebeğin annesini çağırdı. 9Firavunun kızı kadına, “Bu bebeği al, benim için emzir, ücretin neyse veririm” dedi. Kadın bebeği alıp emzirdi. 10*Çocuk büyüyünce, onu geri getirdi. Firavunun kızı çocuğu evlat edindi. “Onu sudan çıkardım” diyerek adını Musa koydu.
11Musa büyüdükten sonra bir gün soydaşlarının yanına gitti. Yaptıkları ağır işleri seyrederken bir Mısırlı'nın bir İbrani'yi dövdüğünü gördü. 12Çevresine göz gezdirdi; kimse olmadığını anlayınca, Mısırlı'yı öldürüp kuma gizledi. 13Ertesi gün gittiğinde, iki İbrani'nin kavga ettiğini gördü. Haksız olana, “Niçin kardeşini dövüyorsun?” diye sordu.
14Adam, “Kim seni başımıza yönetici ve yargıç atadı?” diye yanıtladı, “Mısırlı'yı öldürdüğün gibi beni de mi öldürmek istiyorsun?” O zaman Musa korkarak, “Bu iş ortaya çıkmış!” diye düşündü. 15*Firavun olayı duyunca Musa'yı öldürtmek istedi. Ancak Musa ondan kaçıp Midyan yöresine gitti. Bir kuyunun başında otururken 16Midyanlı bir kâhinin yedi kızı su çekmeye geldi. Babalarının sürüsünü suvarmak için yalakları dolduruyorlardı. 17Ama bazı çobanlar gelip onları kovmak istedi. Musa kızların yardımına koşup hayvanlarını suvardı.
18Sonra kızlar babaları Reuel'in yanına döndüler. Reuel, “Nasıl oldu da bugün böyle tez geldiniz?” diye sordu.
19Kızlar, “Mısırlı bir adam bizi çobanların elinden kurtardı” diye yanıtladılar, “Üstelik bizim için su çekip hayvanlara verdi.”
20Babaları, “Nerede o?” diye sordu, “Niçin adamı dışarıda bıraktınız? Gidin onu yemeğe çağırın.”
21Musa Reuel'in yanında kalmayı kabul etti. Reuel de kızı Sippora'yı onunla evlendirdi. 22Sippora bir erkek çocuk doğurdu. Musa, “Garibim bu yabancı ülkede” diyerek çocuğa Gerşom adını verdi.
23Aradan yıllar geçti, bu arada Mısır Kralı öldü. İsrailliler hâlâ kölelik altında inliyor, feryat ediyorlardı. Sonunda yakarışları Tanrı'ya erişti. 24Tanrı iniltilerini duydu; İbrahim, İshak ve Yakup'la yaptığı antlaşmayı anımsadı. 25İsrailliler'e baktı ve onlara ilgi gösterdi.
AÇIKLAMA: Bu bölümde Musa’yla tanışıyoruz. Dünyaya geldiğinde tüm İbrani erkek çocukların ölümü emredildiği için ailesi onu üç ay sakladıktan sonra bebek Musa’yı ziftle kaplı bir sepete bırakarak Nil Nehrinin kenarındaki sazlığa bıraktı. Bunu artık son çare olarak mı yoksa ölümünü görmeye dayanamadıkları için mi yaptılar bilmiyoruz ama Tanrı’nın başka bir planı vardı. Nehrin kenarına inen Firavun’un kızı ağlayan bebeği görünce onu sevdi ve kurtarmaya karar verdi. Olanları uzaktan takip eden Musa’nın ablası derhal yanına koşup kendi annesini sütnine olarak teklif etti. Böylece Musa en az dört yaşına kadar öz ailesiyle kaldı ve sonrasında Firavun’un kızının yanında sarayda büyüdü. İstefanos’un dediğine göre Musa ‘Mısırlılar’ın bütün bilim dallarında eğitildi. Gerek sözde, gerek eylemde güçlü biri oldu (Elç.İşleri 7:22).’ Yosefus isminde ünlü Yahudi tarihçiye göre Musa güçlü bir general olmuş ve Etiyopyalıları bozguna uğratarak Firavun’u kıskandıran kahraman seviyesine ulaşmış. Efsanevi hikayenin bazı unsurları abartılı olsa da çoğunlukla gerçeği yansıttığı muhtemeldir.
	Kırk yaşına gelince yüreğinde öz halkını görme arzusu doğdu. İbraniler kitabından Musa’nın bu sırada Tanrı’ya olan imandan ötürü Mısırlı bir prens olarak tanınmak ve ancak bir süreliğine günahın sefasını sürmek yerine Rab’bin halkıyla birlikte olup baskı görmeyi yeğledi. Bu Musa’nın hayatını değiştiren dönüm noktası oldu çünkü Mısır’ın hazinelerini elin tersiyle itip bir çok acı çekeceğini bile bile İsrail halkını tercih ederek Tanrı’dan alacağı ödülü seçti (İbraniler 11:24-27). Musa Tanrı’nın onu kutsal bir görev için bu konuma yükselttiğine inanıyordu. Eziyet gören Yahudi halkını kurtarması gerektiğini biliyordu ama ne yazık ki Tanrı’dan yardım dilemek yerine kendi kaba kuvvetiyle bunu başarmaya kalkıştı. Günün birinde İbrani bir köleyi döven Mısırlı bir adamı gördü ve ezilenin öcünü almak için Mısırlı’yı öldürüp kuma gömdü. Ancak ertesi gün birbiriyle kavga eden iki İbrani’yi barıştırmaya çalıştığında onlardan birinin ‘Seni kim başımıza yönetici ve yargıç atadı?’ demesi üzerinde Musa yaptığının ortaya çıkıp bu şekilde asla başaramayacağını anladı. Böylece Musa çölün öbür ucunda bulunan Midyan ülkesine kaçtı.
	Musa’nın bu yaptığı bazılarını şaşırtabilir çünkü peygamberleri genellikle günahsız diye biliyoruz. Oysa ki Kutsal Kitap onların ‘tıpkı bizim gibi insan’ olduklarını belirtir (Yakup 5:17). Aslında Kutsal Kitap’ın peygamberlerin başlarına gelen kötü olayları bile dürüstçe anlatması Tanrı’nın Sözü’ne olan güvenimizi daha da artırır çünkü kimseyi kayırmadığını anlıyoruz. Gerçek şu ki peygamberler dahi bizim gibi günah işler ve Tanrı’nın lütfuna muhtaçtılar. Ancak tüm hatalarına rağmen belli ki Musa’nın kutsal bir çağrısı var. Fakat buna hazır olması 40 yıl daha gerekecekti. Midyan’a vardığında Musa Reuel isminde varlıklı bir adamın kızlarına yardım eder ve sonra onlardan biri Sippora ile evlenir. Ancak bu sırada Mısırlıların baskısından dolayı İsrail oğullarının feryadı göklere yükseliyor ve Tanrı harekete geçmeye hazırlanır. Ama bölümün son ayetlerinde Tanrı’nın bunu özellikle İbrahim ve soyuyla yaptığı özel antlaşmadan ötürü yaptığı dikkatimizi çeker. Yani bundan sonra Tanrı’nın İsrail için yaptığı her şey Rab’bin asırlar önce İbrahim’e verdiği söze dayanır. Böylece Rab İsrail oğullarını kurtarmak için Musa isminde bir kurtarıcı hazırlar ancak bu kurtarış Musa’nın yüksek eğitimi ya da üstün kuvvetiyle değil Tanrı’nın gücü ve hikmetiyle olacaktır.
Mart 2
ÇOBAN MUSA
Mısır’dan Çıkış 3:1-22
1Musa kayınbabası Midyanlı Kâhin Yitro'nun sürüsünü güdüyordu. Sürüyü çölün batısına sürdü ve Tanrı Dağı'na, Horev'e vardı. 2RAB'bin meleği bir çalıdan yükselen alevlerin içinde ona göründü. Musa baktı, çalı yanıyor, ama tükenmiyor. 3“Çok garip” diye düşündü, “Gidip bir bakayım, çalı neden tükenmiyor!”
4RAB Tanrı Musa'nın yaklaştığını görünce, çalının içinden, “Musa, Musa!” diye seslendi.
Musa, “Buyur!” diye yanıtladı.
5*Tanrı, “Fazla yaklaşma” dedi, “Çarıklarını çıkar. Çünkü bastığın yer kutsal topraktır. 6*Ben babanın Tanrısı, İbrahim'in Tanrısı, İshak'ın Tanrısı ve Yakup'un Tanrısı'yım.” Musa yüzünü kapadı, çünkü Tanrı'ya bakmaya korkuyordu.
7RAB, “Halkımın Mısır'da çektiği sıkıntıyı yakından gördüm” dedi, “Angaryacılar yüzünden ettikleri feryadı duydum. Acılarını biliyorum. 8Bu yüzden onları Mısırlılar'ın elinden kurtarmak için geldim. O ülkeden çıkarıp geniş ve verimli topraklara, süt ve bal akan ülkeye, Kenan, Hitit, Amor, Periz, Hiv ve Yevus topraklarına götüreceğim. 9İsrailliler'in feryadı bana erişti. Mısırlılar'ın onlara yapmakta olduğu baskıyı görüyorum. 10Şimdi gel, halkım İsrail'i Mısır'dan çıkarmak için seni firavuna göndereyim.”
11Musa, “Ben kimim ki firavuna gidip İsrailliler'i Mısır'dan çıkarayım?” diye karşılık verdi.
12Tanrı, “Kuşkun olmasın, ben seninle olacağım” dedi, “Seni benim gönderdiğimin kanıtı şu olacak: Halkı Mısır'dan çıkardığın zaman bu dağda bana tapınacaksınız.”
13*Musa şöyle karşılık verdi: “İsrailliler'e gidip, ‘Beni size atalarınızın Tanrısı gönderdi’ dersem, ‘Adı nedir?’ diye sorabilirler. O zaman ne diyeyim?”
14*Tanrı, “Ben Ben'im” dedi, “İsrailliler'e de ki, ‘Beni size Ben Ben'im diyen gönderdi.’
15*“İsrailliler'e de ki, ‘Beni size atalarınızın Tanrısı, İbrahim'in Tanrısı, İshak'ın Tanrısı ve Yakup'un Tanrısı Yahve gönderdi.’ Sonsuza dek adım bu olacak. Kuşaklar boyunca böyle anılacağım. 16Git, İsrail ileri gelenlerini topla, onlara şöyle de: ‘Atalarınız İbrahim'in, İshak'ın, Yakup'un Tanrısı Yahve bana görünerek şunları söyledi: Sizinle ve Mısır'da size yapılanlarla yakından ilgileniyorum. 17Söz verdim, sizi Mısır'da çektiğiniz sıkıntıdan kurtaracağım; Kenan, Hitit, Amor, Periz, Hiv ve Yevus topraklarına, süt ve bal akan ülkeye götüreceğim.’
18“İsrail ileri gelenleri seni dinleyecekler. Sonra birlikte Mısır Kralı'na gidip, ‘İbraniler'in Tanrısı Yahve bizimle görüştü’ diyeceksiniz, ‘Şimdi izin ver, Tanrımız Yahve'ye kurban kesmek için çölde üç gün yol alalım.’ 19Ama biliyorum, güçlü bir el zorlamadıkça Mısır Kralı gitmenize izin vermeyecek. 20Elimi uzatacak ve aralarında şaşılası işler yaparak Mısır'ı cezalandıracağım. O zaman sizi salıverecek.
21*“Halkımın Mısırlılar'ın gözünde lütuf bulmasını sağlayacağım. Gittiğinizde eli boş gitmeyeceksiniz. 22Her kadın Mısırlı komşusundan ya da konuğundan altın ve gümüş takılar, giysiler isteyecek. Oğullarınızı, kızlarınızı bunlarla süsleyeceksiniz. Mısırlılar'ı soyacaksınız.”
AÇIKLAMA: Musa en son Mısır’dan kaçıp Midyan çölünde çobanlığa başladı. Başta kendi gücü ve hikmetiyle İsrail oğullarını Firavun’un elinde kurtarmaya yeltenen Musa zaman geçtikçe kendi başına ne kadar güçsüz olduğunu anladı. Koyunların başında 40 yıl geçiren Musa Rab’bin çağrısını unutmuş da olabilir ta ki Tanrı yanan bir çalıda karşısına çıkana kadar. Aslında başta Rab’bin Meleği alev alan ama bir türlü yanmayan çalıdan kendisine görünür. Merak eden Musa çalıya yaklaşır ve birden Rab Tanrı ona ‘Musa’ diye seslenerek ‘Fazla yaklaşma, çarıklarını çıkar çünkü bastığın yer kutsal topraktır’ der. Sonra Tanrı Yahudilerin atalarıyla yaptığı antlaşmayı dile getirerek halkının bunca zaman çektikleri çileyi görmezden gelmediğini belirtir. Son olarak İsrail oğullarını kurtarmak için Musa’yı Firavun’a göndermek istediğini söyler. Aslında bu ilk karşılaşmada Rab Musa’ya çok önemli bir takım dersler veriyor. Her şeyden önce son derece kutsal bir Tanrı olduğunu belirtir. İbranice dilinde ‘kutsal’ demek günahtan uzak apayrı bir konum demek. Aynı zamanda Rab Musa’yla yüz yüze görüşerek ve ezilen halkının acılarını bildiğini belirterek son derece yakın ve ilgili olduğunu da gösterir. Musa Tanrı’yı ancak uzaktan tanımıştı ama bundan sonra yakın bir ilişki kuracak. Aynı zamanda yaptığı her şeyde Tanrı’nın kutsallığını el üstünde tutması gerekecek.
	  Fakat Musa kendini bu kutsal göreve hiç hazır hissetmiyor ve tam beş itirazla Tanrı’nın çağrısına karşı koymaya çalışır. İlk itirazında ‘Ben kimim ki?’ diye sorar. Belli ki sürülerin başında 40 yıl geçiren Musa eski özgüvenini yetirmişti. Ama Tanrı cevabında kısacası ‘Senin kim olup olmadığın önemli değil, önemli olan Benim seninle birlikte olmam.’ Yine de Musa ‘Atalarınızın Tanrısı beni gönderdi desem, adı nedir diye sorarlarsa ne diyeceğim’ diye itiraz etmeye devam eder. Rab ‘Ben Benim’ beni gönderdi’ diyeceksin der. Tanrı’nın burada kullandığı isim İbranice’de ‘var olmak’ fiilinden türetilir. Eski Antlaşmada İbranice’de Tanrı için kullanılan üç temel isim var: Elohim, Adonay ve Yahve. Burada vurguladığı isim var olmak fiilinden gelen ‘Yahve’ ismidir. Bu ismin manası Tanrı’nın her daim değişmeyen kimliğini belirtir. Asırlar önce İbrahim ve soyuna vaat eden Rab sözünden vazgeçmez çünkü O sadıktır. Daha sonra Tanrı’nın bu kişisel ismi Yahudi toplumu için o kadar önemli oldu ki onu yanlış yere kullanmak için telaffuz etmekten bile çekinirlerdi.
	İlerleyen ayetlerde Rab Musa’yı başarılı kılacağını ve halkını kurtarıp süt ve bal akan vaat edilen topraklara geri götüreceğini söyler. Aynı zamanda Mısır Kralı Firavun’un var gücüyle karşı çıkacağını da belirtir. Sonraki bölümlerde Firavun’un ne kadar inatçı olduğunu göreceğiz. Hatta gururlu inadı yüzünden Tanrı’nın yüreğini daha da sertleştirdiğini de göreceğiz. Ancak unutmamalıyız ki baştan beri Firavun’un tutumu zaten Tanrı’ya karşıydı. Yine de Rab bir çok mucize ve harikalar yaparak halkını kurtarmayı başaracağını belirtir. Üstelik Mısır’dan ayrılırken Tanrı Mısırlıların yüreklerine dokunup İsrail oğullarına armağanlar vermelerini sağlayacağını belirtir. Böylece Yahudiler onca zaman onlara kölelik çektiren Mısırlıları ‘soymuş’ gibi olacaklar. Evet, Tanrı’nın planı hazır ama Musa henüz hazır değil. Ama neden Rab özellikle Musa’yı istiyor? Aslında Rab baştan beri Musa’yı çağırdı ancak öncellikle onun alçakgönüllü olmayı öğrenmesi gerekiyordu. Kırk sene önce ‘halkımı ben kurtarırım’ diyen Musa’nın eski gururundan bir eser kalmadı o yüzden Rab özellikle onu istiyor. Bu çok önemli bir gerçektir ki Rab hepimizi kutsal planında kullanmak istiyor ama ne kadar kabiliyetli olursak olalım alçakgönüllülük şarttır.
Mart 3
MUSA DÖNÜYOR
Mısır’dan Çıkış 4:1-31
1Musa, “Ya bana inanmazlarsa?” dedi, “Sözümü dinlemez, ‘RAB sana görünmedi’ derlerse, ne olacak?”
2RAB, “Elinde ne var?” diye sordu.
Musa, “Değnek” diye yanıtladı.
3RAB, “Onu yere at” dedi. Musa değneğini yere atınca, değnek yılan oldu. Musa yılandan kaçtı.
4RAB, “Elini uzat, kuyruğundan tut” dedi. Musa elini uzatıp kuyruğunu tutunca yılan yine değnek oldu. 5RAB, “Bunu yap ki, ataları İbrahim'in, İshak'ın, Yakup'un Tanrısı RAB'bin sana göründüğüne inansınlar” dedi.
6Sonra, “Elini koynuna koy” dedi. Musa elini koynuna koydu. Çıkardığı zaman eli bir deri hastalığına yakalanmış, kar gibi bembeyaz olmuştu.
7RAB, “Elini yine koynuna koy” dedi. Musa elini yine koynuna koydu. Çıkardığı zaman eli eski haline dönmüştü.
8RAB, “Eğer sana inanmaz, ilk belirtiyi önemsemezlerse, ikinci belirtiye inanabilirler” dedi, 9“Bu iki belirtiye de inanmaz, sözünü dinlemezlerse, Nil'den biraz su alıp kuru toprağa dök. Irmaktan aldığın su toprakta kana dönecek.”
10Musa RAB'be, “Aman, ya Rab!” dedi, “Ben kulun ne geçmişte, ne de benimle konuşmaya başladığından bu yana iyi bir konuşmacı oldum. Çünkü dili ağır, tutuk biriyim.”
11RAB, “Kim ağız verdi insana?” dedi, “İnsanı sağır, dilsiz, görür ya da görmez yapan kim? Ben değil miyim? 12Şimdi git! Ben konuşmana yardımcı olacağım. Ne söylemen gerektiğini sana öğreteceğim.”
13Musa, “Aman, ya Rab!” dedi, “Ne olur, benim yerime başkasını gönder.”
14RAB Musa'ya öfkelendi ve, “Ağabeyin Levili Harun var ya!” dedi, “Bilirim, o iyi konuşur. Hem şu anda seni karşılamaya geliyor. Seni görünce sevinecek. 15Onunla konuş, ne söylemesi gerektiğini anlat. İkinizin konuşmasına da yardımcı olacak, ne yapacağınızı size öğreteceğim. 16O sana sözcülük edecek, senin yerine halkla konuşacak. Sen de onun için Tanrı gibi olacaksın. 17Bu değneği eline al, çünkü belirtileri onunla gerçekleştireceksin.”
18Musa kayınbabası Yitro'nun yanına döndü. Ona, “İzin ver, Mısır'daki soydaşlarımın yanına döneyim” dedi, “Bakayım, hâlâ yaşıyorlar mı?”
Yitro, “Esenlikle git” diye karşılık verdi.
19RAB Midyan'da Musa'ya, “Mısır'a dön, çünkü canını almak isteyenlerin hepsi öldü” demişti. 20Böylece Musa karısını, oğullarını eşeğe bindirdi; Tanrı'nın buyurduğu değneği de eline alıp Mısır'a doğru yola çıktı.
21RAB Musa'ya, “Mısır'a döndüğünde, sana verdiğim güçle bütün şaşılası işleri firavunun önünde yapmaya bak” dedi, “Ama ben onu inatçı yapacağım. Halkı salıvermeyecek. 22Sonra firavuna de ki, ‘RAB şöyle diyor: İsrail benim ilk oğlumdur. 23*Sana, bırak oğlum gitsin, bana tapsın, dedim. Ama sen onu salıvermeyi reddettin. Bu yüzden senin ilk oğlunu öldüreceğim.’ ”
24RAB yolda, bir konaklama yerinde Musa'yla karşılaştı, onu öldürmek istedi. 25O anda Sippora keskin bir taş alıp oğlunu sünnet etti, derisini Musa'nın ayaklarına dokundurdu. “Gerçekten sen bana kanlı güveysin” dedi. 26Böylece RAB Musa'yı esirgedi. Sippora Musa'ya sünnetten ötürü “Kanlı güveysin” demişti.
27RAB Harun'a, “Çöle, Musa'yı karşılamaya git” dedi. Harun gitti, onu Tanrı Dağı'nda karşılayıp öptü. 28Musa duyurması için RAB'bin kendisine söylediği bütün sözleri ve gerçekleştirmesini buyurduğu bütün belirtileri Harun'a anlattı.
29Musa'yla Harun varıp İsrail'in bütün ileri gelenlerini topladılar. 30Harun RAB'bin Musa'ya söylemiş olduğu her şeyi onlara anlattı. Musa da halkın önünde belirtileri gerçekleştirdi. 31Halk inandı; RAB'bin kendileriyle ilgilendiğini, çektikleri sıkıntıyı görmüş olduğunu duyunca, eğilip tapındılar.
AÇIKLAMA: Eskiden kendi gücüyle İsrail oğullarını kurtarmaya yeltenen Musa kırk yıl çölde çobanlık yaptıktan sonra artık kendi bilgeliğine hiç güvenmiyor. Rab ise tam bu yüzden Musa’yı geri göndermek istiyor çünkü O gururlu değil alçakgönüllü bir kurtarıcı arıyordu. Musa ise itiraz etmeye devam ediyor. Bölümün başında ‘Ya bana inanmazlarsa, halk, ‘Rab seni göndermedi’ derse, ne diyeceğim?’ diye direnir. Rab hemen elindekini sorar. Sonra elindeki değnekle Mısır’da bir çok harika yapacağını söyler. Musa halkını kurtarmak için belki büyük bir orduya ihtiyacı olduğunu düşünmüş olabilir ancak Tanrı İsrail’i kendi başına kurtaracağını belirtir. Bunu da, Musa’nın elindeki basit bir çoban değneğiyle gerçekleştireceğini söyler. Burada önemli bir ders var. Rab bizi kutsal işinde kullanmak istediğinde kendisi yolu ve yöntemi belirlemeli. Bunu elimizdeki en basit imkanlarla yapmaya başlar. Sonuç olarak O’nun işiyse O gerekeni yapacaktır, yeter ki biz ellerimizi Kendisine uzatalım.
	Ama Musa hala gitmek istemiyor. Bu defa iyi bir konuşmacı olmadığını dili ağır tutuk biri olduğunu ileri sürer. Belli ki eskiden Mısır’da çok güçlü olan Musa 40 yıl koyunlarla birlikte zaman geçirdikten sonra kendini çok zayıf ve yetersiz hissediyordu. Tanrı ise hemen ‘Kim ağız verdi insana?’ diye sorarak esas Musa’nın bu konuda kaygı çekmesine hiç gerek kalmadığını belirtir. Sonuçta konuşan Musa değil, Tanrı olacaktır. Yine de Musa itiraz ediyor ve Tanrı’nın sağladığı tüm imkanlara rağmen aslında hiç gitmek istemediğini dile getiriyor. Bu kez Rab öfkeleniyor ve onunla birlikte ağabeyi Harun’u göndereceğini söyler. Böylece nasıl ki Rab Musa’yı ağzı yani sözcüsü olarak kullanmak istediyse bu defa Harun Musa’nın ağzı olacaktır. Tanrı’ya karşı koymanın boş olduğunu anlayan Musa evine döner ve ailesini yanına alarak Mısır’a dönmek için yola koyulur.
	Yoldayken Rab Musa’yı hazırlamaya başlar. Öncellikle Firavun’un Tanrı’nın planına karşı koyacağını belirtir. Hatta Tanrı onu inatçı yapacağını söyler. Başta bu ifade bizi şaşırtabilir, sanki Tanrı Firavun’a haksızlık ediyor gibi gelebilir. Ancak şunu unutmamalıyız ki kendini bir ilah sanan Firavun’un yüreği zaten inatçıydı (3:19). İlerleyen bölümlerde Firavun’un kendi yüreğini tekrar ve tekrar nasırlaştırdığını göreceğiz (7:13, 8:15, 19, 32, 9:7). Daha sonra buna karşılık Rab de onu daha da nasırlaştırır (9:12, 10:1). Buradaki prensip şudur ki gururu seçen gururun meyvesini yemek zorundadır. Günah işlemekte inatçı olanı Rab daha çok günah işlemek üzere kendi inatçılığına teslim eder (Romalılar 1:18-32). Belli ki Firavun zaten Tanrı’ya karşıydı ve Tanrı’nın onu ayrıca inatçı yapması adil yargısıydı. Son olarak şunu unutmamalıyız ki Egemen olan Rab’bin adaletini sorgulamak bize düşmez (Romalılar 9:17-24).
	Bu sırada Musa’nın öğrenmesi gereken bir ders daha var. Yolda bir konaklama yerinde Rab Musa’nın karşısına çıkıp onu öldürmek istedi. Ama neden? Musa’nın eşi Sippora nedeni biliyordu o yüzden derhal oğlunu sünnet edip Musa’ya ‘Sen bana kanlı güveysin’ diyerek deri parçasını ayaklarına fırlatır. Neler oluyor? Aslında İbrahim’in soyundan gelen Musa oğullarını sekiz günlükken sünnet etmesi gerektiğini bildiği halde bunu yapmadı. Şimdi ise İbrahim’in soyu olan İsrail’in üzerinde önder olmak üzere Mısır’a dönüyor ama kendi çocuklarına bile Tanrı’nın buyruğunu uygulamamıştı. O yüzden Rab Musa’yı bu çifte standart konusunda sıkı sıkıya uyarmak istedi. Böylece Musa ağabeyi Harun’la buluşur ve Mısır’a dönerler. Halkın önderleriyle yaptıkları ilk konuşma başarılı geçer ve bütün halk sevinir. Ama göreceğimiz gibi kurtulmaları pek kolay olmayacaktır.
Mart 4
YAHVE TANRI
Mısır’dan Çıkış 5:1-6:30
1Sonra Musa'yla Harun firavuna gidip şöyle dediler: “İsrail'in Tanrısı RAB diyor ki, ‘Halkımı bırak gitsin, çölde bana bayram yapsın.’ ”
2Firavun, “RAB kim oluyor ki, O'nun sözünü dinleyip İsrail halkını salıvereyim?” dedi. “RAB'bi tanımıyorum. İsrailliler'in gitmesine izin vermeyeceğim.”
3Musa'yla Harun, “İbraniler'in Tanrısı bizimle görüştü” diye yanıtladılar, “İzin ver, Tanrımız RAB'be kurban kesmek için çölde üç gün yol alalım. Yoksa bizi salgın hastalık ya da kılıçla cezalandırabilir.”
4Mısır Firavunu, “Ey Musa ve Harun, niçin halkı işinden alıkoyuyorsunuz? Siz de işinizin başına dönün” dedi, 5“Bakın, halkınız Mısırlılar'dan daha kalabalık, oysa siz onların işini engellemeye çalışıyorsunuz.”
6Firavun o gün angaryacılara ve halkın başındaki görevlilere buyruk verdi: 7“Kerpiç yapmak için artık halka saman vermeyeceksiniz. Gitsinler, kendi samanlarını kendileri toplasınlar. 8Önceki gibi aynı sayıda kerpiç yapmalarını isteyin, kerpiç sayısını azaltmayın. Çünkü tembel insanlardır; bu yüzden, ‘Gidelim, Tanrımız'a kurban keselim’ diye bağrışıyorlar. 9İşlerini ağırlaştırın ki, meşgul olsunlar, yalan sözlere kulak asmasınlar.”
10Angaryacılarla görevliler gidip İsrailliler'e şöyle dediler: “Firavun diyor ki, ‘Artık size saman vermeyeceğim. 11Gidin, nerede bulursanız oradan kendinize saman alın. Ancak işiniz hiç hafifletilmeyecek.’ ” 12Böylece halk saman yerine anız toplamak üzere bütün Mısır'a dağıldı. 13Angaryacılar, “Saman verildiği günlerdeki gibi gündelik görevlerinizi eksiksiz yerine getirin” diyerek onlara baskı yapıyordu. 14Firavunun angaryacılarının atadığı İsrailli görevliler, “Niçin dün ve bugün daha önceki gibi gereken sayıda kerpiç yaptırmadınız?” diyerek dövüldüler.
15Bunun üzerine İsrailli görevliler firavunun yanına varıp yakındılar: “Neden kullarına böyle davranıyorsun? 16Neden bize saman verilmediği halde, ‘Kerpiç yapın!’ deniyor? İşte kulların dövülüyor, oysa suçlu senin kendi halkındır.”
17Firavun, “Tembelsiniz siz, tembel!” diye karşılık verdi, “Bu yüzden ‘Gidip RAB'be kurban keselim’ diyorsunuz. 18Haydi, işinizin başına dönün. Size saman verilmeyecek; yine de aynı sayıda kerpiç üreteceksiniz.”
19Kendilerine, “Her gün üretmeniz gereken kerpiç sayısını azaltmayacaksınız” dendiğinde İsrailli görevliler zor durumda olduklarını anladılar. 20Firavunun yanından ayrılınca, kendilerini bekleyen Musa'yla Harun'a çıkıştılar. 21“RAB yaptığınızı görsün, cezanızı versin!” dediler, “Bizi firavunla görevlilerinin gözünde rezil ettiniz. Bizi öldürmeleri için ellerine bir kılıç verdiniz.”
22Musa RAB'be döndü ve, “Ya Rab, niçin bu halka kötü davrandın?” dedi, “Beni bunun için mi gönderdin? 23Senin adına firavunla konuşmaya gittim gideli firavun bu halka kötü davranıyor. Sen de kendi halkını kurtarmak için hiçbir şey yapmadın.”
6:1RAB Musa'ya, “Firavuna ne yapacağımı şimdi göreceksin” dedi, “Güçlü elimden ötürü İsrail halkını salıverecek, güçlü elimden ötürü onları ülkesinden kovacak.”
2*Tanrı ayrıca Musa'ya, “Ben Yahve'yimk” dedi, 3“İbrahim'e, İshak'a ve Yakup'a Her Şeye Gücü Yeten Tanrı olarak göründüm, ama onlara kendimi Yahve adıyla tanıtmadım. 4Yabancı olarak yaşadıkları Kenan ülkesini kendilerine vermek üzere onlarla antlaşma yaptım. 5Mısırlılar'ın köleleştirdiği İsrailliler'in iniltilerini duydum ve antlaşmamı hep andım.
6“Onun için İsrailliler'e de ki, ‘Ben Yahve'yim. Sizi Mısırlılar'ın boyunduruğundan çıkaracak, onların kölesi olmaktan kurtaracağım. Onları ağır biçimde yargılayacak ve kudretli elimle sizi özgür kılacağım. 7Sizi kendi halkım yapacak ve Tanrınız olacağım. O zaman sizi Mısırlılar'ın boyunduruğundan çıkaran Tanrınız Yahve'nin ben olduğumu bileceksiniz. 8Sizi İbrahim'e, İshak'a ve Yakup'a vereceğime ant içtiğim topraklara götüreceğim. Orayı size mülk olarak vereceğim. Ben Yahve'yim.’ ”
9Musa bunları İsrailliler'e anlattı, ama umutları kırıldığı ve ağır baskı altında oldukları için onu dinlemediler.
10-11RAB Musa'ya, “Git, Mısır Firavunu'na İsrailliler'i ülkesinden salıvermesini söyle” dedi.
12Ama Musa, “İsrailliler beni dinlemedikten sonra, firavun nasıl dinler?” diye karşılık verdi, “Zaten iyi konuşan biri değilim.”
13RAB Musa ve Harun'la İsrailliler ve Mısır Firavunu hakkında konuştu. İsrailliler'i Mısır'dan çıkarmalarını buyurdu.
14İsrailliler'in aile önderleri şunlardır: Yakup'un ilk oğlu Ruben'in oğulları: Hanok, Pallu, Hesron, Karmi. Ruben'in boyları bunlardır. 15Şimon'un oğulları: Yemuel, Yamin, Ohat, Yakin, Sohar ve Kenanlı bir kadının oğlu Şaul. Şimon'un boyları bunlardır. 16*Kayıtlarına göre Levioğulları'nın adları şunlardır: Gerşon, Kehat, Merari. Levi 137 yıl yaşadı. 17Gerşon'un oğulları boylarına göre şunlardır: Livni, Şimi. 18Kehat'ın oğulları: Amram, Yishar, Hevron, Uzziel. Kehat 133 yıl yaşadı. 19Merari'nin oğulları: Mahli, Muşi. Kayıtlarına göre Levi boyları bunlardır.
20Amram halası Yokevet'le evlendi. Yokevet ona Harun'la Musa'yı doğurdu. Amram 137 yıl yaşadı. 21Yishar'ın oğulları: Korah, Nefek, Zikri. 22Uzziel'in oğulları: Mişael, Elsafan, Sitri. 23Harun Nahşon'un kızkardeşi ve Amminadav'ın kızı Elişeva'yla evlendi. Elişeva ona Nadav, Avihu, Elazar ve İtamar'ı doğurdu. 24Korah'ın oğulları: Assir, Elkana, Aviasaf. Korahlılar'ın boyları bunlardır. 25Harun'un oğlu Elazar Putiel'in kızlarından biriyle evlendi. Karısı ona Pinehas'ı doğurdu. Boylarına göre Levili aile önderleri bunlardır.
26RAB'bin, “İsrailliler'i ordular halinde Mısır'dan çıkarın” dediği Harun ve Musa bunlardır. 27İsrailliler'i Mısır'dan çıkarmak için Mısır Firavunu ile konuşanlar da Musa'yla Harun'dur.
28-29RAB Mısır'da Musa'yla konuştuğunda, ona, “Ben RAB'bim” dedi, “Sana söylediğim her şeyi Mısır Firavunu'na ilet.”
30Musa RAB'bin huzurunda, “Ben iyi konuşan biri değilim” diye karşılık verdi, “Firavun beni nasıl dinler?”
AÇIKLAMA: Musa ile Harun İsrail’in önderleriyle konuşup Tanrı’nın kurtarma operasyonunu anlattıktan sonra kuşkusuz ki heyecan dolu bir umut belirdi halkın yüreğinde. Ancak Tanrı’nın baştan uyardığı gibi kurtulmaları hiç kolay olmayacaktı. Musa’nın Rab (Yahve) adına yaptığı talebi duyan Firavun’un karşılığı: ‘Yahve kim oluyor ki?’ Mısırlıların her durum için ayrı ayrı bir çok ilahı vardı ama aralarında Yahve adında biri yoktu. Hatta Firavun kendini de bir tanrı olarak görüyordu. Dolayısıyla Musa’nın tek gerçek Tanrı Yahve adına gelip halkını salıvermesini buyurması Firavun’a büyük hakaret gibi geldi. Aynı zamanda tüm işlerini yapan İbrani köleleri bırakması hiç de mantıklı değildi. Ama bu sırada İsrail halkının ümitlendiğini sezen Firavun teşviklerini kırmak için işlerini daha da ağırlaştırdı. Kerpiç yapmak için artık halka saman verilmeyecek, normal kotaları yanı sıra kendilerine saman bulmaları gerekecek. Bunu duyan halk derhal Musa’ya yakınmaya başladı. Musa da Tanrı’ya dönüp ‘Beni bunun için mi gönderdin?’ diyerek şikayetini dile getirir.
	Tanrı bu fırsatı kendini Musa’ya ve halkına daha iyi tanıtmak için kullanır. Günü geldiğinde onları Firavun’un köleliğine güçlü eliyle kurtaracağına söz verir. Dahası bunu çok önceden ataları olan İbrahim, İshak ve Yakup’a söz verdiğini hatırlatır. İşte bu sırada özellikle Yahve ismi üzerinde durur. Yahudilerin atalarına kendini Her Şeye Gücü Yeten Tanrı olarak göründüğünü belirten Rab şimdi kendini Yahve olarak göstereceğini söyler. İbrahim ‘Yahve’ ismini duymuştur fakat Tanrı anlamını daha sonra Musa’ya açıkladı (3:14-15). Yahve demek her daim olan, hiç değişmeyen, sözüne sadık Tanrı demek. Var olmak fiilinde türeyen bu isim Tanrı’nın her hangi bir sıfatına odaklanmak yerine ezeli ve ebedi kimliğine ve değişmeyen karakterine dikkat çeker. Böylece Yahve ismi bundan sonra Tanrı’nın kişisel ismi olarak Yahudilerce anılmaya başlandı.
	Bölümün ilerisinde Tanrı kendisini tanımayan Firavun ve Mısır toplumuna Yahve kimliğini göstereceğini söyler. Yahve diğer ilahlardan biri değil, hatta onlarla asla bir tutulamaz. O her şeyin üzerinde ezelden ebede kadar var olan tek ve eşsiz Tanrı’dır. Aynı zamanda Rab kölelik süresince kendisini unutmuş halkına kendini yeniden tanıtmak istiyor. Mısır’ın Firavunu’yla yaşanacak güç gösterisi bu açıdan çok büyük önem taşıyor. Yahve Mısırlıların ilah panteonunu bozguna uğratarak halkının şampiyonu olarak belirecektir. Buradan önemli bir ders var: hayatta karşılaştığımız sıkıntılar bizi ne kadar zorlasalar da esas Tanrı’nın gücünü görmemiz için mükemmel fırsatlar sağlayabilir. Rab’bin acı çeken Pavlus’a belirttiği gibi ‘Lütfum sana yeter. Çünkü gücüm, güçsüzlükte tamamlanır’ (2.Korintliler 12:9). Zorluklar olmazsa Tanrı’nın kudretini ve sevgisini tecrübe etmeyiz. O yüzden sıkıntılı da olsa Tanrı’nın planına güvenmeye devam edelim çünkü günün sonunda O’nu daha iyi tanıyacağımız kesin.
Mart 5
BELALAR BAŞLIYOR
Mısır’dan Çıkış 7:1-25
1RAB, “Bak, seni firavuna karşı Tanrı gibi yaptım” dedi, “Ağabeyin Harun senin peygamberin olacak. 2Sana buyurduğum her şeyi ağabeyine anlat. O da firavuna İsrailliler'i ülkesinden salıvermesini söylesin. 3*Ben firavunu inatçı yapacağım ki, belirtilerimi ve şaşılası işlerimi Mısır'da artırabileyim. 4Ama firavun sizi dinlemeyecek. O zaman elimi Mısır'ın üzerine koyacağım ve onları ağır biçimde cezalandırarak halkım İsrail'i ordular halinde Mısır'dan çıkaracağım. 5Mısır'a karşı elimi kaldırdığım ve İsrailliler'i aralarından çıkardığım zaman Mısırlılar benim RAB olduğumu anlayacak.”
6Musa'yla Harun RAB'bin buyurduğu gibi yaptılar. 7Firavunla konuştuklarında Musa seksen, Harun seksen üç yaşındaydı.
8RAB Musa'yla Harun'a şöyle dedi: 9“Firavun size, ‘Bir mucize yapın’ dediğinde, söyle Harun'a, değneğini alıp firavunun önüne atsın. Değnek yılan olacak.”
10Böylece Musa'yla Harun firavunun yanına gittiler ve RAB'bin buyurduğu gibi yaptılar. Harun değneğini firavunla görevlilerinin önüne attı. Değnek yılan oluverdi. 11*Bunun üzerine firavun kendi bilgelerini, büyücülerini çağırdı. Mısırlı büyücüler de büyüleriyle aynı şeyi yaptılar. 12Her biri değneğini attı, değnekler yılan oldu. Ancak Harun'un değneği onların değneklerini yuttu. 13Yine de, RAB'bin söylediği gibi firavun inat etti ve Musa'yla Harun'u dinlemedi.
14RAB Musa'ya, “Firavun inat ediyor, halkı salıvermeyi reddediyor” dedi, 15“Sabah git, firavun Nil'e inerken onu karşılamak için ırmak kıyısında bekle. Yılana dönüşen değneği eline al 16ve ona de ki, ‘Halkımı salıver, çölde bana tapsınlar, demem için İbraniler'in Tanrısı RAB beni sana gönderdi. Ama sen şu ana kadar kulak asmadın. 17*Benim RAB olduğumu şundan anla, diyor RAB. İşte, elimdeki değneği ırmağın sularına vuracağım, sular kana dönecek. 18Irmaktaki balıklar ölecek, ırmak leş gibi kokacak, Mısırlılar artık ırmağın suyunu içemeyecekler.’ ”
19Sonra RAB Musa'ya şöyle buyurdu: “Harun'a de ki, ‘Değneğini al ve elini Mısır'ın suları üzerine –ırmakları, kanalları, havuzları, bütün su birikintileri üzerine– uzat, hepsi kana dönsün. Bütün Mısır'da tahta ve taş kaplardaki sular bile kana dönecek.’ ”
20Musa'yla Harun RAB'bin buyurduğu gibi yaptılar. Harun firavunla görevlilerinin gözü önünde değneğini kaldırıp ırmağın sularına vurdu. Bütün sular kana dönüştü. 21Irmaktaki balıklar öldü, ırmak kokmaya başladı. Mısırlılar ırmağın suyunu içemez oldular. Mısır'ın her yerinde kan vardı.
22Mısırlı büyücüler de kendi büyüleriyle aynı şeyi yaptılar. RAB'bin söylediği gibi firavun inat etti ve Musa'yla Harun'u dinlemedi. 23Olanlara aldırmadan sarayına döndü. 24Mısırlılar içecek su bulmak için ırmak kıyısını kazmaya koyuldular. Çünkü ırmağın suyunu içemiyorlardı.
25RAB'bin ırmağı vurmasının üzerinden yedi gün geçti.
AÇIKLAMA: Kitabın başından beri Rab halkını kurtarmak için şaşılası işler yaparak Firavun’u cezalandıracağını söyledi (3:20). Nedeni de Firavun’un gururu ve Mısır halkının İsrail oğullarına yıllarca çektirdikleri eziyet ve Tanrı’nın planına karşı koymalarıydı. Aynı zamanda burada yaşananlar Mısır’ın çok sayıdaki ilahları ile İsrail’in tek Tanrısı arasında büyük bir mücadele ve güç gösterisiydi. Antik dünyada Mısırlılar kadar putperest bir halk yoktu; günlük hayatta karşılanacak her tür olaya karşı bir ilah ve put icat etmişlerdi. Tabii putların hiç bir gücü yoktur ancak onların arkasındaki Şeytani güç gerçek ve etkindir. Fakat Rab gönderdiği belalarla Mısır’ın tüm ilahlarını tek tek bozguna uğratıp tüm herkese tek Tanrı’nın Yahve olduğunu ispatlayacaktır.
Rab’bin buyruğu üzerine Firavun’un huzuruna giren Musa ile Harun, Tanrı’nın baştan Musa’ya gösterdiği mucizeleri gerçekleştirdi. Yere fırlatılan değneği aniden yılana döndü. Buna hiç aldırış etmeyen Firavun ise hemen büyücülerini çağırtıp benzerini yapmalarını sağladı. Bunu hileyle ya da sihirle yaptılar mı bilmiyoruz, ancak şunu bilmeliyiz ki İblis’in de harikalar yapmak için belirli bir gücü var (Matta 24:24, 2.Selanikliler 2:9-10). İlerleyen ayetlerde Mısırlı büyücülerin Rab’bin Musa’nın eliyle yaptığı bir çok mucizenin taklidini yaptıklarını görüyoruz (7:22, 8:7). Ancak güçleri bir yere kadardı ve sonunda bu harikaları gerçekleştiren ‘Tanrı’nın parmağı’ olduğunu itiraf etmek zorunda kaldılar (8:18-19). Hatta daha sonra çıbanlardan ötürü Firavun’un huzurunda duramadıklarını okuyoruz (9:11). Böylece Rab Mısırlı büyücülerinin akılsızlığını ve kendi eşsiz yüceliğini herkesin gözü önünde sermiş oldu (2.Timoteos 3:8-9).
 	Halkını kurtarmak için Rab tam on bela ile Mısır’ı vurdu. İlk belada Rab Nil Nehrini kana dönüştürdü. Bu çok büyük bir darbeydi çünkü Mısırlıların gözünde Nil’in kendisi bir tanrıçaydı. Mısır’ın en büyük ilahlarından biri Osiris’in şah damarı sayılıyordu, o yüzden kana dönmesi biraz da ironikti. Dahası, bugün olduğu gibi, Mısır’ın hayatı Nil Nehrine endekslidir çünkü onun dışındaki her şey çöldür. Yılın belirli bir döneminde Nil’in suları yükselir ve dağlardan getirdiği toprak ile Mısır’ın çiftliklerini canlandırır. O dönemde nehir kilden dolayı kızıl bir renk alır ancak burada Musa’nın gerçekleştirdiği farklıdır. Çünkü Tanrı’nın buyruğuyla aniden baş gösteren bu bela yedi gün sonra aniden sona erdi. Ayrıca nehrin içindeki canlıların ölüp kokuşmaya başladığını okuyoruz. Belli ki burada olanlar normalin çok ötesinde bir şey. Ama Firavun yine aldırış etmeden sarayına döndü. Mısırlılar da nehrin kenarında kuyu kazarak başlarının çaresine baktılar. İşte insanın gururuyla Tanrı’nın mutlak yetkisi arasındaki mücadele devam edecek.

Mart 6
İNADA DEVAM
Mısır’dan Çıkış 8:1-9:35
1RAB Musa'ya şöyle dedi: “Firavunun yanına git ve ona de ki, ‘RAB şöyle diyor: Halkımı salıver, bana tapsınlar. 2Eğer halkımı salıvermeyi reddedersen, bütün ülkeni kurbağalarla cezalandıracağım. 3Irmak kurbağalarla dolup taşacak. Kurbağalar çıkıp sarayına, yatak odana, yatağına, görevlilerinin ve halkının evlerine, fırınlarına, hamur teknelerine girecekler. 4Senin, halkının, bütün görevlilerinin üstüne sıçrayacaklar.’
5“Harun'a de ki, ‘Elindeki değneği ırmakların, kanalların, havuzların üzerine uzatıp kurbağaları çıkart; Mısır'ı kurbağalar kaplasın.’ ”
6Böylece Harun elini Mısır'ın suları üzerine uzattı; kurbağalar çıkıp Mısır'ı kapladı. 7Ancak büyücüler de kendi büyüleriyle aynı şeyi yaptılar ve ülkeye kurbağaları saldılar.
8Firavun Musa'yla Harun'u çağırtıp, “RAB'be dua edin, benim ve halkımın üzerinden kurbağaları uzaklaştırsın” dedi, “O zaman halkınızı RAB'be kurban kessinler diye salıvereceğim.”
9Musa, “Sen karar ver” diye karşılık verdi, “Bunu sana bırakıyorum. Kurbağalar senden ve evlerinden uzak dursun, yalnız ırmakta kalsınlar diye senin, görevlilerin ve halkın için ne zaman dua edeyim?”
10Firavun, “Yarın” dedi.
Musa, “Peki, dediğin gibi olsun” diye karşılık verdi, “Böylece bileceksin ki, Tanrımız RAB gibisi yoktur. 11Kurbağalar senden, evlerinden, görevlilerinden, halkından uzaklaşacak, yalnız ırmakta kalacaklar.”
12Musa'yla Harun firavunun yanından ayrıldılar. Musa RAB'bin firavunun başına getirdiği kurbağa belası için RAB'be feryat etti. 13RAB Musa'nın isteğini yerine getirdi. Kurbağalar evlerde, avlularda, tarlalarda öldüler. 14Kurbağaları yığın yığın topladılar. Ülke kokudan geçilmez oldu. 15Ancak firavun ülkenin rahatladığını görünce, RAB'bin söylediği gibi inatçılık etti ve Musa'yla Harun'u dinlemedi.
16RAB Musa'ya şöyle dedi: “Harun'a de ki, ‘Değneğini uzatıp yere vur, yerdeki toz sivrisineğe dönüşsün, bütün Mısır'ı kaplasın.’ ” 17Öyle yaptılar. Harun elindeki değneği uzatıp yere vurunca, insanlarla hayvanların üzerine sivrisinekler üşüştü. Mısır'da yerin bütün tozu sivrisineğe dönüştü. 18Büyücüler de kendi büyüleriyle tozu sivrisineğe dönüştürmek istedilerse de başaramadılar. İnsanların, hayvanların üzerini sivrisinek kapladı.
19*Büyücüler firavuna, “Bu işte Tanrı'nın parmağı var” dediler. Ne var ki, RAB'bin söylediği gibi firavun inat etti, Musa'yla Harun'u dinlemedi.
20RAB Musa'ya şöyle dedi: “Sabah erkenden kalk, firavun ırmağa inerken onu karşıla ve şöyle de: ‘RAB diyor ki, halkımı salıver, bana tapsınlar. 21Halkımı salıvermezsen senin, görevlilerinin, halkının, evlerinin üzerine at sineği yağdıracağım. Mısırlılar'ın evleri ve üzerinde yaşadıkları topraklar at sinekleriyle dolup taşacak.
22“ ‘Ama o gün halkımın yaşadığı Goşen bölgesinde farklı davranacağım. Orada at sineği olmayacak. Böylece bileceksin ki, bu ülkede RAB benim. 23Kendi halkımla senin halkın arasına fark koyacağım. Yarın bu belirti gerçekleşecek.’ ”
24RAB dediğini yaptı. Firavunun sarayına, görevlilerinin evlerine sürü sürü at sineği gönderdi. Mısır at sineği yüzünden baştan sona harap oldu.
25Firavun Musa'yla Harun'u çağırtıp, “Gidin, bu ülkede Tanrınız'a kurban kesin” dedi.
26Musa, “Bu doğru olmaz” diye karşılık verdi, “Çünkü Mısırlılar Tanrımız RAB'be kurban kesmeyi iğrenç sayıyorlar. İğrenç saydıkları bu şeyi gözlerinin önünde yaparsak bizi taşlamazlar mı? 27Tanrımız RAB'be kurban kesmek için, bize buyurduğu gibi üç gün çölde yol almalıyız.”
28Firavun, “Çölde Tanrınız RAB'be kurban kesmeniz için sizi salıveriyorum” dedi, “Yalnız çok uzağa gitmeyeceksiniz. Şimdi benim için dua edin.”
29Musa, “Yarın at sineklerini firavunun, görevlilerinin, halkının üzerinden uzaklaştırsın diye, yanından ayrılır ayrılmaz RAB'be dua edeceğim” dedi, “Yalnız firavun RAB'be kurban kesmek için halkın gitmesini önleyerek bizi yine aldatmamalı.”
30Musa firavunun yanından çıkıp RAB'be dua etti. 31RAB Musa'nın isteğini yerine getirdi; firavunun, görevlilerinin, halkının üzerinden at sineklerini uzaklaştırdı. Tek sinek kalmadı. 32Öyleyken, firavun bir kez daha inatçılık etti ve halkı salıvermedi.
9:1RAB Musa'ya şöyle dedi: “Firavunun yanına git ve ona de ki, ‘İbraniler'in Tanrısı RAB şöyle diyor: Halkımı salıver, bana tapsınlar. 2Salıvermeyi reddeder, onları tutmakta diretirsen, 3RAB'bin eli kırlardaki hayvanlarınızı –atları, eşekleri, develeri, sığırları, davarları– büyük kırıma uğratarak sizi cezalandıracak. 4RAB İsrailliler'le Mısırlılar'ın hayvanlarına farklı davranacak. İsrailliler'in hayvanlarından hiçbiri ölmeyecek.’ ”
5RAB zamanı da belirleyerek, “Yarın ülkede bunu yapacağım” dedi. 6Ertesi gün RAB dediğini yaptı: Mısırlılar'ın hayvanları büyük çapta öldü. Ama İsrailliler'in hayvanlarından hiçbiri ölmedi. 7Firavun adam gönderdi, İsrailliler'in bir tek hayvanının bile ölmediğini öğrendi. Öyleyken, inat etti ve halkı salıvermedi.
8RAB Musa'yla Harun'a, “Yanınıza iki avuç dolusu ocak kurumu alın” dedi, “Musa kurumu firavunun önünde göğe doğru savursun. 9Kurum bütün Mısır'ın üzerinde ince bir toza dönüşecek; ülkenin her yanındaki insanların, hayvanların bedenlerinde irinli çıbanlar çıkacak.”
10*Böylece Musa'yla Harun ocak kurumu alıp firavunun önünde durdular. Musa kurumu göğe doğru savurdu. İnsanlarda ve hayvanlarda irinli çıbanlar çıktı. 11Büyücüler çıbandan ötürü Musa'nın karşısında duramaz oldular. Çünkü bütün Mısırlılar'da olduğu gibi onlarda da çıbanlar çıkmıştı. 12RAB firavunu inatçı yaptı, RAB'bin Musa'ya söylediği gibi, firavun Musa'yla Harun'u dinlemedi.
13RAB Musa'ya şöyle dedi: “Sabah erkenden kalkıp firavunun huzuruna çık, de ki, ‘İbraniler'in Tanrısı RAB şöyle diyor: Halkımı salıver, bana tapsınlar. 14Yoksa bu kez senin, görevlilerinin, halkının üzerine bütün belalarımı yağdıracağım. Öyle ki, bu dünyada benim gibisi olmadığını öğrenesin. 15Çünkü elimi kaldırıp seni ve halkını salgın hastalıkla vurmuş olsaydım, yeryüzünden silinmiş olurdun. 16*Gücümü sana göstermek, adımı bütün dünyaya tanıtmak için seni ayakta tuttum. 17Hâlâ halkımı salıvermiyor, onlara üstünlük taslıyorsun. 18Bu yüzden, yarın bu saatlerde Mısır'a tarihinde görülmemiş ağır bir dolu yağdıracağım. 19Şimdi buyruk ver, hayvanların ve kırda neyin varsa hepsi sığınaklara konsun. Dolu yağınca, eve getirilmeyen, kırda kalan bütün insanlarla hayvanlar ölecek.’ ”
20Firavunun görevlileri arasında RAB'bin uyarısından korkanlar köleleriyle hayvanlarını çabucak evlerine getirdiler. 21RAB'bin uyarısını önemsemeyenler ise köleleriyle hayvanlarını tarlada bıraktı.
22RAB Musa'ya, “Elini göğe doğru uzat” dedi, “Mısır'ın her yerine, insanların, hayvanların, kırdaki bütün bitkilerin üzerine dolu yağsın.” 23Musa değneğini göğe doğru uzatınca RAB gök gürlemeleri ve dolu gönderdi. Yıldırım düştü. RAB Mısır'a dolu yağdırdı. 24*Şiddetli dolu yağıyor, sürekli şimşek çakıyordu. Mısır Mısır olalı böylesi bir dolu görmemişti. 25Dolu Mısır'da insandan hayvana dek kırdaki her şeyi, bütün bitkileri mahvetti, bütün ağaçları kırdı. 26Yalnız İsrailliler'in yaşadığı Goşen bölgesine dolu düşmedi.
27Firavun Musa'yla Harun'u çağırtarak, “Bu kez günah işledim” dedi, “RAB haklı, ben ve halkım haksızız. 28RAB'be dua edin, yeter bu gök gürlemeleri ve dolu. Sizi salıvereceğim, artık burada kalmayacaksınız.”
29Musa, “Kentten çıkınca, ellerimi RAB'be uzatacağım” dedi, “Gök gürlemeleri duracak, artık dolu yağmayacak. Böylece dünyanın RAB'be ait olduğunu bileceksin. 30Ama biliyorum, sen ve görevlilerin RAB Tanrı'dan hâlâ korkmuyorsunuz.”
31Keten ve arpa mahvolmuştu; çünkü arpa başak vermiş, keten çiçek açmıştı. 32Ama buğday ve kızıl buğday henüz bitmediği için zarar görmemişti.
33Musa firavunun yanından ayrılıp kentten çıktı. Ellerini RAB'be uzattı. Gök gürlemesi ve dolu durdu, yağmur dindi. 34Firavun yağmurun, dolunun, gök gürlemesinin kesildiğini görünce, yine günah işledi. Hem kendisi, hem görevlileri inat ettiler. 35RAB'bin Musa aracılığıyla söylediği gibi, firavun inat ederek İsrailliler'i salıvermedi.
AÇIKLAMA: Firavun’un inatlaşması üzerinde Rab Mısır üzerine birçok bela yağdırmaya başlar. Nil Nehrini kana dönüştürdükten sonra ikinci belada ırmağın içindeki kurbağaları çıkartıp halkın üzerine salıyor. Mısır’ı kaplayan kurbağalar evlerin içine kadar giriyor. Olanlardan tiksinen Firavun Musa’yla Harun’u çağırıp Rab’be yakarmalarını buyurur. Sonra onları bırakacağına söz verir. Musa ise ‘Ne zaman dua edelim?’ diye sorduğunda, gururlu Firavun ‘Yarın’ diye yanıtlar. Ancak ertesi gün kurbağalar nehre dönünce ve halk yeniden rahata kavuşunca Firavun’un yüreği de eski haline dönüyor. O yüzden Rab bir bela daha gönderir; bu defa yerdeki toz sivrisineğe dönüşüyor. Bir anda yoğun bir sivrisinek bulutu yerden yükselip Mısır’da yaşayan insanla hayvanı sis gibi kaplar. Buna karşılık veremeyen büyücüler bu defa ‘Bu işte Tanrı’nın parmağı var’ diye itiraf ediyorlar. Ne var ki her zamanki gibi inat eden Firavun Rab’bin kullarını dinlemeyi reddeder. Ardından Rab daha kötüsünü gönderir: Bu kez Rab halkın üzerine atsineği yağdırır. Ancak bu esnada Rab önemli bir farklılık gösterir. Atsineği tüm ülkede dolup taşarken İsrail halkının yaşadığı Goşen bölgesinde hiç bir atsineği yoktu. Böylece Rab kendine seçtiği İsrail halkına göz kulak olduğunu gösterir. Aynı zamanda bu belaların doğal bir felaketten değil, Tanrı’nın parmağıyla gerçekleştiğini ispatlıyordu. Mısır’ın atsineği yüzünden baştan sona kadar harap olduğunu gören Firavun Musa’yla Harun’un çağırtır. Onları bırakacağını söyler ama Musa’nın duasıyla bela sona erir ermez Firavun yine inatçılık eder ve halkı salıvermekten vazgeçer.
	Şimdiye kadar Rab’bin gönderdiği belalar Mısır halkının hayatını zorlaştırdı ama bundan sonraki belalar onları artık maddi manevi zarara uğratacaktır. Firavun’un huzuruna çıkan Musa Mısır’ın inadı yüzünden Rab’bin kırdaki tüm hayvanlarını büyük kırıma uğratarak onları cezalandıracağını belirtir. Aynı zamanda İsrail halkının hayvanlarının başına hiç bir zarar gelmeyeceğini söyler. Ertesi gün Rab dediğini yaptı ve Mısırlıların hayvanları büyük çapta öldü ancak Yahudilerin bir tek hayvanı bile ölmedi. Bunu gören Firavun yine de yüreğini sertleştirdi. O yüzden Rab Musa’yla Harun’u yine Firavun’a gönderir. Bu defa insanların ve hayvanların bedenleri üzerinde irinli çıbanlar çıkacağını söyler. Böylece Firavun’un büyücüleri bile aşırı rahatsızlıktan dolayı kralın huzuruna çıkamayıp herkesle birlikte acı içinde kıvranırlar. Sonuç olarak Rab Firavun’u gururundan dolayı inatçı yaptığını belirtir. Firavun zaten inat yolunu seçmişti o yüzden kendi seçtiği bu yolda Rab onu inatçılığa mahkum eder.

	Ardından Rab Musa’yı yine Firavun’a gönderir. İstese onu ve tüm Mısır halkını yeryüzünden silip süpürebildiğini belirten Tanrı adım adım gönderdiği bu belalarla kendini ve gücünü tüm uluslara göstermek istediğini söyler. Ancak Firavun inadına devam ederse ertesi gün Mısır’ın tarihinde hiç görülmemiş  ağır bir dolu fırtınası göndereceğini belirtir. Hatta kırdaki hayvanlarını içeri alıp kurtarsın diye  uyarı verir. İlginçtir ki Firavun buna aldırış etmediyse de görevlileri arasında Rab’den korkup uyarısına kulak asan oldu. Ertesi gün Rab dediğini yaptı. Gökten şiddetli dolu ile birlikte korkunç şimşekler de sürekli çaktı. Böylece bitki olsun, hayvan olsun, kırdaki her şey mahvoldu ama İsraillilerin kaldığı bölgede hiç dolu yağmadı. Musa’yı huzuruna derhal çağırtan Firavun ‘Bu kez günah işledim’ der ve İsrail halkını salıvereceğine söz verir. Ancak yine ortalık süt liman kesilince Firavun’la görevlileri yine inat eder ve yüreklerini sertleştirirler. Burada yaşanan gel-git aslında çoğu insanın Tanrı’yla yaşadığı mücadeleyi resmeder. Rab gururumuzu yüzümüze vurup bizi kendine çekmeye çalışırken biz genellikle daha da inada biniyoruz. Ne mutlu Rab’bin önünde diz çöküp alçakgönüllülüğü benimseyenlere çünkü Rab kibirlilere karşıdır ama alçakgönüllülere lütfeder (Yakup 4:6).
Mart 7
SON BELALAR
Mısır’dan Çıkış 10:1-11:10
1RAB Musa'ya, “Firavunun yanına git” dedi, “Belirtilerimi aralarında göstermek için firavunla görevlilerini inatçı yaptım. 2Mısır'la nasıl alay ettiğimi, aralarında gösterdiğim belirtileri sen de çocuklarına, torunlarına anlat ki, benim RAB olduğumu bilesiniz.”
3Musa'yla Harun firavunun yanına varıp şöyle dediler: “İbraniler'in Tanrısı RAB diyor ki, ‘Ne zamana dek alçakgönüllü olmayı reddedeceksin? Halkımı salıver, bana tapsınlar. 4Halkımı salıvermeyi reddedersen, yarın ülkene çekirgeler göndereceğim. 5Yeryüzünü öylesine kaplayacaklar ki, toprak görünmez olacak. Doludan kurtulan ürünlerinizi, kırda biten bütün ağaçlarınızı yiyecekler. 6Evlerine, bütün görevlilerinin, bütün Mısırlılar'ın evlerine çekirge dolacak. Ne babaların, ne ataların ömürlerince böylesini görmediler.’ ” Sonra Musa dönüp firavunun yanından ayrıldı.
7Görevlileri firavuna, “Ne zamana dek bu adam bize tuzak kuracak?” dediler, “Bırak gitsinler, Tanrıları RAB'be tapsınlar. Mısır harap oldu, hâlâ anlamıyor musun?”
8Böylece, Musa'yla Harun'u firavunun yanına geri getirdiler. Firavun, “Gidin, Tanrınız RAB'be tapın” dedi, “Ama kimler gidecek?”
9Musa, “Genç, yaşlı hep birlikte gideceğiz” dedi, “Oğullarımızı, kızlarımızı, davarlarımızı, sığırlarımızı yanımıza alacağız. Çünkü RAB'be bayram yapmalıyız.”
10Firavun, “Alın çoluk çocuğunuzu, gidin gidebilirseniz, RAB yardımcınız olsun!” dedi, “Bakın, kötü niyetiniz ne kadar açık. 11Olmaz. Yalnız erkekler gidip RAB'be tapsın. Zaten istediğiniz de bu.” Sonra Musa'yla Harun firavunun yanından kovuldular.
12RAB Musa'ya, “Elini Mısır'ın üzerine uzat” dedi, “Çekirge yağsın; ülkenin bütün bitkilerini, doludan kurtulan her şeyi yesinler.”
13Musa değneğini Mısır'ın üzerine uzattı. Bütün o gün ve gece RAB ülkede doğu rüzgarı estirdi. Sabah olunca da doğu rüzgarı çekirgeleri getirdi. 14*Mısır'ın üzerinde uçuşan çekirgeler ülkeyi boydan boya kapladı. Öyle çoktular ki, böylesi hiçbir zaman görülmedi, kuşaklar boyu da görülmeyecek. 15Toprağın üzerini öyle kapladılar ki, ülke kapkara kesildi. Bütün bitkileri, dolunun zarar vermediği ağaçlarda kalan meyvelerin hepsini yediler. Mısır'ın hiçbir yerinde, ne ağaçlarda, ne de kırdaki bitkilerde yeşillik kalmadı.
16Firavun acele Musa'yla Harun'u çağırttı. “Tanrınız RAB'be ve size karşı günah işledim” dedi, 17“Lütfen bir kez daha günahımı bağışlayın ve Tanrınız RAB'be dua edin; bu ölümcül belayı üzerimden uzaklaştırsın.”
18Musa firavunun yanından çıkıp RAB'be dua etti. 19RAB rüzgarı çok şiddetli batı rüzgarına döndürdü. Rüzgar çekirgeleri sürükleyip Kamış Denizi'ne* döktü. Mısır'da tek çekirge kalmadı. 20Ama RAB firavunu inatçı yaptı. Firavun İsrailliler'i salıvermedi.
21*RAB Musa'ya, “Elini göğe doğru uzat” dedi, “Mısır'ı hissedilebilir bir karanlık kaplasın.” 22Musa elini göğe doğru uzattı, Mısır üç gün koyu karanlığa gömüldü. 23Üç gün boyunca kimse kimseyi göremez, yerinden kımıldayamaz oldu. Yalnız İsrailliler'in yaşadığı yerler aydınlıktı.
24Firavun Musa'yı çağırttı. “Gidin, RAB'be tapın” dedi, “Yalnız davarlarınızla sığırlarınız alıkonacak. Çoluk çocuğunuz sizinle birlikte gidebilir.”
25Musa, “Ama Tanrımız RAB'be kurban kesmemiz için bize kurbanlık ve yakmalık sunular* da vermelisin” diye karşılık verdi, 26“Hayvanlarımızı da yanımıza almalıyız. Bir tırnak bile kalmamalı burada. Çünkü Tanrımız RAB'be tapmak için bazı hayvanları kullanacağız. Oraya varmadıkça hangi hayvanları RAB'be sunacağımızı bilemeyiz.”
27Ancak RAB firavunu inatçı yaptı, firavun İsrailliler'i salıvermeye yanaşmadı. 28Musa'ya, “Git başımdan” dedi, “Sakın bir daha karşıma çıkma. Yüzümü gördüğün gün ölürsün.”
29Musa, “Dediğin gibi olsun” diye karşılık verdi, “Bir daha yüzünü görmeyeceğim.”
11:1RAB Musa'ya, “Firavunun ve Mısır'ın başına bir bela daha getireceğim” dedi, “O zaman gitmenize izin verecek, sizi buradan adeta kovacak. 2Halkına söyle, kadın erkek herkes komşusundan altın, gümüş eşya istesin.” 3RAB İsrail halkının Mısırlılar'ın gözünde lütuf bulmasını sağladı. Musa da Mısır'da, firavunun görevlilerinin ve halkın gözünde çok büyüdü.
4Musa firavuna şöyle dedi: “RAB diyor ki, ‘Gece yarısı Mısır'ı boydan boya geçeceğim. 5Tahtında oturan firavunun ilk çocuğundan, değirmendeki kadın kölenin ilk çocuğuna kadar, hayvanlar dahil Mısır'daki bütün ilk doğanlar ölecek. 6Bütün Mısır'da benzeri ne görülmüş, ne de görülecek büyük bir feryat kopacak. 7İsrailliler'e ya da hayvanlarına bir köpek bile havlamayacak.’ O zaman RAB'bin İsrailliler'le Mısırlılar'a nasıl farklı davrandığını anlayacaksınız. 8Bu görevlilerinin hepsi gelip önümde eğilecek, ‘Sen ve seni izleyenler, gidin!’ diyecekler. Ondan sonra gideceğim.” Musa firavunun yanından büyük bir öfkeyle ayrıldı.
9RAB Musa'ya, “Mısır'da şaşılası işlerim çoğalsın diye firavun sizi dinlemeyecek” demişti. 10Musa'yla Harun firavunun önünde bütün bu şaşılası işleri yaptılar. Ama RAB firavunu inatçı yaptı. Firavun İsrailliler'i ülkesinden salıvermedi.
AÇIKLAMA: Şimdiye kadar Rab’bin Mısır üzerine gönderdiği yedi bela karşısında Firavun hep inatlaştı, dolayısıyla Rab onu gururlu tutumuna teslim etti. En son belada yağan dolu yüzünden Mısır’ın keten ve arpa ekini tümden mahvoldu. Ancak buğday henüz bitmediği için fazla zarar görmemişti (9:31-32). Fakat bir sonraki bela onu da harap edecektir. Musa yine Firavun’a gider ve halkının salıverilmesini talep eder. Firavun’un inadı üzerine Musa büyük bir çekirge ordusunun gelip Mısır’ı kaplayacağını söyler. Bu defa Firavun’un kendi görevlileri Musa’yı dinlemesini rica eder. Ama alçakgönüllü olmayı reddeden Mısır Kralı Tanrı’ya uymak yerine uzlaşma yoluna başvurarak gururunu kurtarmaya çalışır. ‘Yalnızca Yahudi erkekler gidip çölde Tanrı’ya tapınabilir’ der. Ancak Rab pazarlığa gelmiyor ve Musa’nın eliyle çekirgelerin yağmasını sağlar. Her yerde uçuşan çekirgeler öyle çoktular ki Mısır kapkara kesildi. Dahası doludan kurtulan tüm bitkiler ve ekinler tamamen yok oluyor.
	Bu sırada günahını fark eden ve muhtemelen halkının yoğun baskısına maruz kalan Firavun, Musa’yı bir daha çağırtır ve belayı kaldırmasını rica eder. Yine Musa elini kaldırır ve batıdan esen güçlü bir rüzgar çekirgeleri alıp Kızıldeniz’e döküyor öyle ki bir tek çekirge bile kalmıyor. Ancak bu kadar net bir mucize yetmemiş gibi Firavun yine yüreğini yumuşatmıyor. O yüzden Rab karanlık belasını göndermeye karar verir. Mısır’da zaman zaman çölden yükselen toz bulutu gelip ülkeyi öyle kaplar ki her şey görünmez oluyor. Buradaki bela çöl fırtınası olabilir ama muhtemelen bundan da öte bir şeydi çünkü bu hissedilebilir koyu bir karanlıktı. Ayrıca karanlık bulutu İsrail oğullarının yaşadığı Goşen topraklarını etkilemedi. Bu belanın önemli bir yanı da şuydu ki Mısırlıların en büyük ilahı olan Ra güneşi temsil ederdi. O yüzden güneşin parıltısının kesilmesi Mısır inancına ölümcül bir darbeydi. Böylece Rab Mısır’ın bütün ilahlarını tek tek yenerek kendi mutlak egemenliğini gösterdi.
Üç gün sonra Firavun yine Musa’yı çağırır ve uzlaşma yolunu dener. Hayvanları hariç hep birlikte gidebileceklerini söyler. Ancak Musa bunu reddeder çünkü Tanrı’ya kurban kesmek için hayvanları götürmeleri gerektiğini vurgular. Bu defa Firavun artık patlıyor ve Musa’yı bir daha görmemek üzere huzurundan kovuyor. Fakat son söz Musa’ya aittir. Firavun’un huzurundan ayrılırken Musa gerçekleşecek son bir bela duyurur. Rab Mısır’ı boydan boya geçip Firavun’un ilk oğlundan başlayarak ülkedeki herkesin ilk çocuğunu öldüreceğini belirtir. Bu son bela en ağır ve acı beladır. Ayrıca bu birebir Firavun’un ailesine dokunacaktır, nitekim Kral’dan doğan ilk çocuk kendisi gibi bir tür ilah sayılırdı. Ancak bu son darbede Rab o batıl inancı da yıkacaktır. Bu son bela aslında yıllar önce Firavun’un tüm Yahudi erkekleri katletmesini akla getirir. Bununla Rab adaletini gösteriyor. Bunun sonucunda Firavun ve görevlilerinin Yahudilerin ülkeyi terk etmeleri için onlara adeta yalvaracağını belirtir. Bu şekilde Musa son bir kere Firavun’un huzurundan ayrılır. İşte burada gurur ve inadın acı sonunu görüyoruz. Bu tutum sadece bizi değil, bize bağlı olan her şeyi de etkiler ve mahva sürükler.
Mart 8
FISIH BAYRAMI
Mısır’dan Çıkış 12:1-51
1-2*RAB Mısır'da Musa'yla Harun'a, “Bu ay sizin için ilk ay, yılın ilk ayı olacak” dedi, 3“Bütün İsrail topluluğuna bildirin: Bu ayın onunda herkes ailesine göre kendi ev halkına birer kuzum alacak. 4Eğer bir kuzu bir aileye çok geliyorsa, aile bireylerinin sayısı ve herkesin yiyeceği miktar hesaplanacak ve aile kuzuyu en yakın komşusuyla paylaşabilecek. 5Koyun ya da keçilerden seçeceğiniz hayvan kusursuz, erkek ve bir yaşında olmalı. 6Ayın on dördüne kadar ona bakacaksınız. O akşamüstü bütün İsrail topluluğu hayvanları boğazlayacak. 7Hayvanın kanını alıp, etin yeneceği evin yan ve üst kapı sövelerine sürecekler. 8O gece ateşte kızartılmış et mayasız ekmek ve acı otlarla yenmelidir. 9Eti çiğ veya haşlanmış olarak değil, başı, bacakları, bağırsakları ve işkembesiyle birlikte kızartarak yiyeceksiniz. 10Sabaha kadar bitirmelisiniz. Artakalan olursa, sabah ateşte yakacaksınız. 11Eti şöyle yemelisiniz: Beliniz kuşanmış, çarıklarınız ayağınızda, değneğiniz elinizde olmalı. Eti çabuk yemelisiniz. Bu RAB'bin Fısıh kurbanıdır.
12“O gece Mısır'dan geçeceğim. Hem insanların hem de hayvanların bütün ilk doğanlarını öldüreceğim. Mısır'ın bütün ilahlarını yargılayacağım. Ben RAB'bim. 13Bulunduğunuz evlerin üzerindeki kan sizin için belirti olacak. Kanı görünce üzerinizden geçeceğim. Mısır'ı cezalandırırken ölüm saçan size hiçbir zarar vermeyecek. 14Bu gün sizin için anma günü olacak. Bu günü RAB'bin bayramı olarak kutlayacaksınız. Gelecek kuşaklarınız boyunca sürekli bir kural olarak bu günü kutlayacaksınız.”
15“Yedi gün mayasız ekmek yiyeceksiniz. İlk gün evlerinizden mayayı kaldıracaksınız. Kim bu yedi gün içinde mayalı bir şey yerse, İsrail'den atılacaktır. 16Birinci ve yedinci günler kutsal toplantı yapacaksınız. O günler hiçbir iş yapılmayacak. Herkes yalnız kendi yiyeceğini hazırlayacak. 17Mayasız Ekmek Bayramı'nı kutlayacaksınız, çünkü sizi ordular halinde o gün Mısır'dan çıkardım. Bu günü kalıcı bir kural olarak kuşaklarınız boyunca kutlayacaksınız. 18Birinci ayın on dördüncü gününün akşamından yirmi birinci gününün akşamına kadar mayasız ekmek yiyeceksiniz. 19Evlerinizde yedi gün maya bulunmayacak. Mayalı bir şey yiyen yerli yabancı herkes İsrail topluluğundan atılacaktır. 20Mayalı bir şey yemeyeceksiniz. Yaşadığınız her yerde mayasız ekmek yiyeceksiniz.”
21Musa İsrail'in bütün ileri gelenlerini çağırtarak onlara şöyle dedi: “Hemen gidin, aileleriniz için kendinize davarlar seçip Fısıh kurbanı olarak boğazlayın. 22Bir demet mercanköşkotu alın, leğendeki kana batırıp kanı kapılarınızın yan ve üst sövelerine sürün. Sabaha kadar kimse evinden çıkmasın. 23*RAB Mısırlılar'ı öldürmek için gelecek, kapılarınızın yan ve üst sövelerindeki kanı görünce üzerinden geçecek, ölüm saçanın evlerinize girip sizi öldürmesine izin vermeyecek.
24“Sen ve çocukların kalıcı bir kural olarak bu olayı kutlayacaksınız. 25RAB'bin size söz verdiği topraklara girdiğiniz zaman bu töreye uyacaksınız. 26Çocuklarınız size, ‘Bu törenin anlamı nedir?’ diye sorduklarında, 27‘Bu RAB'bin Fısıh kurbanıdır’ diyeceksiniz, ‘Çünkü RAB Mısırlılar'ı öldürürken evlerimizin üzerinden geçerek bizi bağışladı.’ ” İsrailliler eğilip tapındılar. 28Sonra gidip RAB'bin Musa'yla Harun'a verdiği buyruğu eksiksiz uyguladılar.
29*Gece yarısı RAB tahtında oturan firavunun ilk çocuğundan zindandaki tutsağın ilk çocuğuna kadar Mısır'daki bütün insanların ve hayvanların ilk doğanlarını öldürdü. 30O gece firavunla görevlileri ve bütün Mısırlılar uyandı. Büyük feryat koptu. Çünkü ölüsü olmayan ev yoktu.
31Aynı gece firavun Musa'yla Harun'u çağırttı ve, “Kalkın!” dedi, “Siz ve İsrailliler halkımın arasından çıkıp gidin, istediğiniz gibi RAB'be tapın. 32Dediğiniz gibi davarlarınızı, sığırlarınızı da alın götürün. Beni de kutsayın!”
33İsrailliler'in ülkeyi hemen terk etmesi için Mısırlılar diretti. “Yoksa hepimiz öleceğiz!” diyorlardı. 34Böylece halk mayası henüz katılmamış hamurunu aldı, giysilere sarılı hamur teknelerini omuzlarında taşıdı.
35*İsrailliler Musa'nın dediğini yapmış, Mısırlılar'dan altın, gümüş eşya ve giysi istemişlerdi. 36RAB İsrailliler'in Mısırlılar'ın gözünde lütuf bulmasını sağladı. Mısırlılar onlara istediklerini verdiler. Böylece İsrailliler onları soydular.
37İsrailliler kadın ve çocukların dışında altı yüz bin kadar erkekle yaya olarak Ramses'ten Sukkot'a doğru yola çıktılar. 38Daha pek çok kişi de onlarla birlikte gitti. Yanlarında çok sayıda davar ve sığır vardı. 39Mısır'dan getirdikleri hamurla mayasız pide pişirdiler. Maya yoktu. Çünkü Mısır'dan kovulmuşlar, kendilerine azık hazırlayacak zaman bulamamışlardı.
40*İsrailliler Mısır'da dört yüz otuz yıl yaşadı. 41Dört yüz otuz yılın sonuncu günü RAB'bin halkı ordular halinde Mısır'ı terk etti. 42O gece RAB İsrailliler'i Mısır'dan çıkarmak için sürekli bekledi. İsrailliler de kuşaklar boyunca aynı gece RAB'bi yüceltmek için uyanık olmalıdır.
43RAB Musa'yla Harun'a şöyle dedi: “Fısıh Bayramı'nın kuralları şunlardır: Hiçbir yabancı Fısıh etini yemeyecek. 44Ama satın aldığınız köleler sünnet edildikten sonra ondan yiyebilir. 45Konuklar ve ücretli işçiler ondan yemeyecek. 46*Fısıh eti evde yenmeli, evin dışına çıkarılmamalı. Kemikleri kırmayacaksınız. 47Bütün İsrail topluluğu Fısıh Bayramı'nı kutlayacak. 48Yanınızdaki yabancı bir konuk RAB'bin Fısıh Bayramı'nı kutlamak isterse, önce evindeki bütün erkekler sünnet edilmeli; sonra yerel halktan biri gibi İsrail halkına katılıp bayramı kutlayabilir. Ama sünnetsiz biri Fısıh etini yemeyecektir. 49Ülkede doğan için de, aranızda yaşayan yabancı için de aynı kural geçerlidir.” 50İsrailliler RAB'bin Musa'yla Harun'a verdiği buyruğu eksiksiz yerine getirdiler. 51O gün RAB İsrailliler'i ordular halinde Mısır'dan çıkardı.
AÇIKLAMA: Musa Rab’bin son yargısını Firavun’a bildirdikten halkın yanına döner. Kralın tüm inadına karşın Tanrı kazanmış bile, bir tek Firavun’un haberi yok. Bu sırada Rab İsrailliler için yeni bir takvim hazırlamaya başlar çünkü Mısır’dan kurtulmaları yaklaştı. Yeni yılları kurtuluşlarını anımsayan büyük bir bayramla başlayacaktı: Fısıh Bayramı. Her aile kusursuz bir kuzu seçip onu dört gün beklettikten sonra bütün olarak kızaracaktı. Aynı zamanda boğazlanan hayvanın kanından bir miktarını alıp kapılarının sövelerine sürmeleri gerekiyordu. Hayvanın etini aceleyle yiyip aynı gece bitirmeleri gerekti. Bununla birlikte normal ekmek değil, mayasız ekmek yemeleri gerekti. Peki bütün bu talimatların önemi neydi? Aslında Musa bir kaç defa şunu vurgular: Bu RAB’bin Fısıh Kurbanıdır. Peki bu ne demek?
	Kurban kavramı Aden bahçesinden beri vardı. Günah işleyen Adem ve Havva’nın çıplaklığını kapatmak için Rab bir hayvanın derisiyle onlara giysiler yaparak günahın ücretinin ölüm olduğunu gösterdi. Ayrıca insanın günahı ancak kanın dökülmesiyle örtülebileceğini öğretti. Ondan sonra Habil olsun, Nuh olsun, İbrahim olsun, tüm Tanrı adamları hep kurban keserek Tanrı’ya yaklaştılar. Burada Rab bu önemli dersi İsrail toplumuna da öğretiyordu. Aslında onların da günahkar olup Mısırlılarla birlikte ölmeyi hak ettiklerini vurguluyordu. Ancak Tanrı’nın sağladığı kurbana başvurarak kutsal yargısından kurtulma yolunu gösterdi. Fısıh kelimesi İbranice’deki Pesah kelimesinden gelir ve ‘üzerinden geçmek’ ya da ‘es geçmek’ demek. Tanrı Mısır halkının ilk doğanlarını vurmaya geldiği gece Yahudilerin kaldığı yere de uğradı ama kapıların sövelerine sürülen kanı görünce o evin üzerinden geçip onları bağışladı. Aslında tüm bunlar yıllar sonra ortaya çıkan ‘Tanrı Kuzusu’ Mesih’i resmediyordu (Yuhanna 1:29). O da kusursuz bir kurban olarak kendini tüm insanlık uğruna sundu (1.Petrus 1:19). Öyle ki Mesih’in kefaretine sığınan Tanrı’nın gazabından kurtuluyor. İşte bu şekilde İsa Mesih asıl ve son Fısıh Kurbanı olmuştur (1.Korintliler 5:7, İbraniler 10:10).
	O gece Mısır’da büyük bir feryat koptu çünkü her evin ilk doğanı öldü. Aynı gece Firavun Musa’yla Harun’u çağırtıp istedikleri gibi gitmelerine izin verdi. Sabah olunca,    Firavun’un inadından usanan Mısır halkı İsraillilerin bir an evvel ülkelerini terk etmeleri için onlara hediyeler bile vermeye başladı. Böylece Yahudiler apar topar eşyalarını alıp Sina Çölüne doğru yol almaya başladılar. Bu arada Mısır’dan ayrılan kalabalığın yalnız erkek sayısı altı yüz bini geçtiğini okuyoruz. Yani toplamı kesin iki milyonu geçiyordu. Bazı Mısırlıların da onlara katıldığını da anlıyoruz. Bu şekilde İsrail’in tam 430 yıl süren Mısır kabusu sona erdi ve Tanrı’nın vaadi uyarınca İbrahim’in soyu olan İsrail Mısır’dan çıktı (Yaratılış 15:13, Elç.İşleri 7:6). Tanrı Mısır’ın tüm ilahlarını bozguna uğratarak kendi eşsiz kimliğini vurgulamanın yanı sıra halkını hiç savaşa gerek kalmadan Firavun’un pençelerinden kurtardı. Ama bu son değildi, bu uzun ve zorlu olacak bir yolculuğunun henüz başlangıcıydı.
Mart 9
KIZILDENİZ OLAYI
Mısır’dan Çıkış 13:1-14:31
1-2*RAB Musa'ya, “Bütün ilk doğanları bana adayın” dedi, “İsrailliler arasında insan olsun, hayvan olsun her rahmin ilk ürünü bana aittir.”
3Musa halka, “Mısır'dan, köle olduğunuz ülkeden çıktığınız bugünü anımsayın” dedi, “Çünkü RAB güçlü eliyle sizi oradan çıkardı. Mayalı hiçbir şey yenmeyecek. 4Bugün Aviv ayında buradan ayrılıyorsunuz. 5RAB sizi Kenan, Hitit, Amor, Hiv ve Yevus topraklarına, atalarınıza vereceğine ant içtiği süt ve bal akan ülkeye götürdüğü zaman bu ay şu törelere uyacaksınız: 6Yedi gün mayasız ekmek yiyecek, yedinci gün RAB'be bayram yapacaksınız. 7O yedi gün içinde yalnız mayasız ekmek yiyeceksiniz. Aranızda ve ülkenizin hiçbir yerinde mayalı bir şey görülmeyecek. 8O gün oğullarınıza, ‘Mısır'dan çıktığımızda RAB'bin bizim için yaptıklarından dolayı bunları yapıyoruz’ diye anlatacaksınız. 9Bu elinizde bir belirti ve alnınızda bir anma işareti olacak; öyle ki, RAB'bin yasası hep ağzınızda olsun. Çünkü RAB güçlü eliyle sizi Mısır'dan çıkardı. 10Siz de her yıl belirlenen tarihte bu kuralı uygulamalısınız.
11“RAB size ve atalarınıza ant içerek söz verdiği gibi sizi Kenan topraklarına getirecektir. Orayı size verdiği zaman, 12*ilk doğan erkek çocuklarınızın ve hayvanlarınızın hepsini RAB'be adayacaksınız. Çünkü bunlar RAB'be aittir. 13İlk doğan her sıpanın bedelini bir kuzuyla ödeyin. Bedelini ödemezseniz, boynunu kırın. Bütün ilk doğan erkek çocuklarınızın bedelini ödemelisiniz.
14“İlerde oğullarınız size, ‘Bunun anlamı ne?’ diye sorduklarında, ‘RAB bizi güçlü eliyle Mısır'dan, köle olduğumuz ülkeden çıkardı’ diye yanıtlarsınız, 15‘Firavun bizi salıvermemekte diretince, RAB Mısır'da insanların ve hayvanların bütün ilk doğanlarını öldürdü. İşte bunun için hayvanların ilk doğan erkek yavrularını RAB'be kurban ediyoruz. İlk doğan erkek çocuklarımızın bedelini ise bir hayvanla ödüyoruz.’ 16Bu uygulama elinizde bir belirti ve alnınızda bir anma işareti olacak; RAB'bin bizi Mısır'dan güçlü eliyle çıkardığını anımsatacak.”
17Firavun İsrailliler'i salıverdiğinde, Filist yöresi yakın olmasına karşın, Tanrı onları oradan götürmedi. Çünkü, “Halk savaşla karşılaşınca, düşüncelerini değiştirip Mısır'a geri dönebilir” diye düşündü. 18Halkı çöl yolundan Kamış Denizi'ne doğru dolaştırdı. İsrailliler Mısır'dan silahlı çıkmışlardı.
19*Musa Yusuf'un kemiklerini yanına almıştı. Çünkü Yusuf İsrail'in oğullarına, “Tanrı kesinlikle size yardım edecek, kemiklerimi buradan götüreceksiniz” diye sıkı sıkı ant içirmişti.
20Sukkot'tan ayrılıp çöl kenarında, Etam'da konakladılar. 21Gece gündüz ilerlemeleri için, RAB gündüzün bir bulut sütunu içinde yol göstererek, geceleyin bir ateş sütunu içinde ışık vererek onlara öncülük ediyordu. 22Gündüz bulut sütunu, gece ateş sütunu halkın önünden eksik olmadı.
14:1-2RAB Musa'ya, “İsrailliler'e söyle, dönsünler” dedi, “Pi– Hahirot yakınlarında, Migdol ile deniz arasında, Baal-Sefon'un karşısında deniz kıyısında konaklasınlar. 3Firavun şöyle düşünecek: ‘İsrailliler ülkede şaşkın şaşkın dolaşıyorlardır, çöl onları kuşatmıştır.’ 4Firavunu inatçı yapacağım. Onların peşine düşecek. Böylece firavunla ordusunu yenerek yücelik kazanacağım. Mısırlılar bilecek ki, ben RAB'bim.” İsrailliler söyleneni yaptılar.
5Halkın kaçtığı Mısır Firavunu'na bildirilince, firavunla görevlileri onlara ilişkin düşüncelerini değiştirdiler: “Biz ne yaptık?” dediler, “İsrailliler'i salıvermekle kölelerimizi kaybetmiş olduk!” 6Firavun savaş arabasını hazırlattı, ordusunu yanına aldı. 7Seçme altı yüz savaş arabasının yanısıra, Mısır'ın bütün savaş arabalarını sorumlu sürücüleriyle birlikte yanına aldı. 8RAB Mısır Firavunu'nu inatçı yaptı. Firavun zafer havası içinde ilerleyen İsrailliler'in peşine düştü. 9Mısırlılar firavunun bütün atları, savaş arabaları, atlıları, askerleriyle onların ardına düştüler ve deniz kıyısında, Pi-Hahirot yakınlarında, Baal-Sefon'un karşısında konaklarken onlara yetiştiler.
10Firavun yaklaşırken, İsrailliler Mısırlılar'ın arkalarından geldiğini görünce dehşete kapılarak RAB'be feryat ettiler. 11Musa'ya, “Mısır'da mezar mı yoktu da bizi çöle ölmeye getirdin?” dediler, “Bak, Mısır'dan çıkarmakla bize ne yaptın! 12Mısır'dayken sana, ‘Bırak bizi, Mısırlılar'a kulluk edelim’ demedik mi? Çölde ölmektense Mısırlılar'a kulluk etsek bizim için daha iyi olurdu.”
13Musa, “Korkmayın!” dedi, “Yerinizde durup bekleyin, RAB bugün sizi nasıl kurtaracak görün. Bugün gördüğünüz Mısırlılar'ı bir daha hiç görmeyeceksiniz. 14RAB sizin için savaşacak, siz sakin olun yeter.”
15RAB Musa'ya, “Niçin bana feryat ediyorsun?” dedi, “İsrailliler'e söyle, ilerlesinler. 16Sen değneğini kaldır, elini denizin üzerine uzat. Sular yarılacak ve İsrailliler kuru toprak üzerinde yürüyerek denizi geçecekler. 17Ben Mısırlılar'ı inatçı yapacağım ki, artlarına düşsünler. Firavunu, bütün ordusunu, savaş arabalarını, atlılarını yenerek yücelik kazanacağım. 18Firavun, savaş arabaları ve atlılarından ötürü yücelik kazandığım zaman, Mısırlılar bilecek ki, ben RAB'bim.”
19-20İsrail ordusunun önünde yürüyen Tanrı'nın meleği yerini değiştirip arkaya geçti. Önlerindeki bulut sütunu da yerini değiştirip arkalarına, Mısır ve İsrail ordularının arasına geldi. Gece boyunca bulut bir yanı karartıyor, öbür yanı aydınlatıyordu. Bu yüzden, bütün gece iki taraf birbirine yaklaşamadı.
21Musa elini denizin üzerine uzattı. RAB bütün gece güçlü doğu rüzgarıyla suları geri itti, denizi karaya çevirdi. Sular ikiye bölündü, 22*İsrailliler kuru toprak üzerinde yürüyerek denizi geçtiler. Sular sağlarında, sollarında onlara duvar oluşturdu. 23Mısırlılar artlarından geliyordu. Firavunun bütün atları, savaş arabaları, atlıları denizde onları izliyordu. 24Sabah nöbetinde RAB ateş ve bulut sütunundan Mısır ordusuna baktı ve onları şaşkına çevirdi. 25Arabalarının tekerleklerini çıkardı; öyle ki, arabalarını zorlukla sürdüler. Mısırlılar, “İsrailliler'den kaçalım!” dediler, “Çünkü RAB onlar için bizimle savaşıyor.”
26RAB Musa'ya, “Elini denizin üzerine uzat” dedi, “Sular Mısırlılar'ın, savaş arabalarının, atlılarının üzerine dönsün.” 27Musa elini denizin üzerine uzattı. Sabaha karşı deniz olağan haline döndü. Mısırlılar sulardan kaçarken RAB onları denizin ortasında silkip attı. 28Geri dönen sular savaş arabalarını, atlıları, İsrailliler'in peşinden denize dalan firavunun bütün ordusunu yuttu. Onlardan bir kişi bile sağ kalmadı.
29Ama İsrailliler denizi kuru toprakta yürüyerek geçmişlerdi. Sular sağlarında, sollarında onlara duvar oluşturmuştu. 30RAB o gün İsrailliler'i Mısırlılar'ın elinden kurtardı. İsrailliler deniz kıyısında Mısırlılar'ın ölülerini gördüler. 31RAB'bin Mısırlılar'a gösterdiği büyük gücü gören İsrail halkı RAB'den korkup O'na ve kulu Musa'ya güvendi.
AÇIKLAMA: Rab son bir belada Mısır’ın tüm ilk doğanlarını öldürdükten sonra Firavun’un inadı nihayet kırıldı ve İsrail oğullarının gitmesine izin verdi. Aynı zamanda Mısır’ı vuran Rab, sunulan kurbanlardan ötürü İsrail’in ilk doğanları esirgedi. Bu yüzden bu önemli günü hiç unutmamaları için Rab bundan böyle İsraillilerin her yılın başında Fısıh bayramını kutlamalarını buyurur. Ayrıca her ilk doğanı, insan olsun hayvan olsun, uğruna bedel ödeyerek Tanrı’ya adamalarını buyurur. Bunu her yaptıklarında özgür hayatları için Tanrı’ya borçlu olduklarını hatırlayacaklardı. Bu şekilde Rab onlara yasasını öğretmeye başlıyordur. Her şeyin Rab’den geldiği gibi esasında her şeyin O’na ait olduğunu da belirtiyordu. Aynı zamanda günahtan dolayı hüküm giymemiz gerekirken dökülen kanın sayesinde aklandığımızı gösteriyordu. Bu önemli ders birebir Mesih’in yolunu hazırlıyordu.
	Bu sırada Tanrı, Mısır’dan ayrılan Yahudileri en kısa yoldan Kenan topraklarına götürmek yerine, onları Sina Çölüne yönlendirir. Bunun bir kaç sebebi var: Rab İsrail’in Kenan’ın uluslarıyla savaşa girmeye hazır olmadığını biliyordur. Aynı zamanda Rab öncellikle kendini ve kutsal yasasını onlara tanıtmak istiyordur. Yani Rab onları önce kutsal bir ulus yapmak istiyor ve sonra onları vaat edilen topraklara götürecektir. Bu arada Rab gündüz bulut sütunu ve akşam ateş sütunu gibi görünen bir nesneyle halkına rehberlik yapmaya başlar. Bu şekilde onlara her daim göz kulak olduğunu gösteriyordu. Aynı zamanda bu sırada halkına son büyük bir mucize daha göstererek onları tümden Firavun’un pençelerinden kurtarmak istiyor. Sina Çölüne doğrudan gitmek yerine İsrail ulusunun güneye dönüp Kızıldeniz’in kenarında konaklanmasını buyurur. İsrail’i bu şekilde çölde gezdirerek Rab artık öfkeden kuduran Firavun’a Yahudilerin çölde yollarını şaşırdığı imajını vermek istedi. Fırsatını fark eden Mısır Kralı tüm savaş atlılarını toplayarak İsrail’in peşine düşer. İsrail’in ordugahına yaklaştığında Yahudiler doğal olarak büyük bir paniğe kapıldılar ve Musa’ya karşı söylenmeye başladılar. Tabii henüz önderliğe yeni başlayan Musa için bu çok büyük bir sınavdı.
	İsrail halkı ‘Bize ne yaptın, ölmek için mi bizi çöle getirdin?’ diye Musa’ya hiddetle itiraz etmeleri üzerine, Musa onlara ‘Korkmayın! Yerinizde durup Rab’bi bekleyin’ der. Onları o noktaya kadar getiren Rab’bin onların adına sonuna kadar savaşacağını söyler. Yine de tablo hiç iç açıcı değildi ve Musa da kaygıya düşmüş olabilir ki Rab ‘Neden feryat ediyorsun?’ deyip İsraillilere ileri gitmelerini buyurmasını söyler. Sonra Rab deneğini kaldırıp Kızıldeniz’in üzerine uzatmasını buyurur. Böylece Rab gece boyunca esen güçlü doğu rüzgarıyla denizi ikiye ayırarak ortasından bir yol açar. İsrailliler denizin dibinden beliren kuru topraktan yürüyerek karşı tarafa geçmeye başlar. Sağlarında ve sollarında denizin suları birer duvar oluşturdu. Firavun ise İsrail’in denizin ortasından yürüyerek kaçtığını fark ettiğinde at arabalarıyla peşlerine vermeye karar verir. Ancak bu defa Rab onlara karşı adeta savaşmaya başlar ve arabaların tekerleklerini sökerek Firavun’un ordusunu şaşkına çevirir. İsrail halkı denizin öbür tarafına ulaştıklarında Firavun ve ordusu hala denizin dibindeydiler. Böylece Rab Musa’ya deneğini bir kez daha denizin üzerine uzatmasını söyler ve sular Firavun’la ordusunu diri diri gömer. Sonuç olarak İsrail halkı her durumda Tanrı’ya güvenmeleri gerektiğini öğrendiler. Benzer şekilde bazen Rab  bizi öyle yollardan götürüyor ki imanımızı sorgulamaya başlayabiliriz. Ancak bizi zora sokan Tanrı'nın gerekirse denizin ortasından kurtarabileceğinden şüphe etmemeliyiz. O halkını asla yüzüstü bırakmaz, her denemeyle çıkış yolunu da sağlar (1.Korintliler 10:1-13).
Mart 10
BÜYÜK ZAFER
Mısır’dan Çıkış 15:1-27
1Musa'yla İsrailliler RAB'be şu ezgiyi söylediler:
 “Ezgiler sunacağım RAB'be,
Çünkü yüceldikçe yüceldi;
Atları da, atlıları da denize döktü.
 2*Rab gücüm ve ezgimdir,
O kurtardı beni.
O'dur Tanrım,
Övgüler sunacağım O'na.
O'dur babamın Tanrısı,
Yücelteceğim O'nu.
 3Savaş eridir RAB,
Adı RAB'dir.
 4“Denize attı firavunun ordusunu,
Savaş arabalarını.
Kamış Denizi'nde boğuldu seçme subayları.
 5Derin sulara gömüldüler,
Taş gibi dibe indiler.
 6“Senin sağ elin, ya RAB,
Senin sağ elin korkunç güce sahiptir.
Altında düşmanlar kırılır.
 7Devrilir sana başkaldıranlar büyük görkemin karşısında,
Gönderir gazabını anız gibi tüketirsin onları.
 8Burnunun soluğu karşısında,
Sular yığıldı bir araya.
Kabaran sular duvarlara dönüştü,
Denizin göbeğindeki derin sular dondu.
 9Düşman böbürlendi:
‘Peşlerine düşüp yakalayacağım onları’ dedi,
‘Bölüşeceğim çapulu,
Dileğimce yağmalayacağım,
Kılıcımı çekip yok edeceğim onları.’
 10Üfledin soluğunu, denize gömüldüler,
Kurşun gibi engin sulara battılar.
 11“Var mı senin gibisi ilahlar arasında, ya RAB?
Senin gibi kutsallıkta görkemli, heybetiyle övgüye değer,
Harikalar yaratan var mı?
 12Sağ elini uzattın,
Yer yuttu onları.
 13Öncülük edeceksin sevginle kurtardığın halka,
Kutsal konutunun yolunu göstereceksin gücünle onlara.
 14Uluslar duyup titreyecekler,
Filist halkını dehşet saracak.
 15Edom beyleri korkuya kapılacak,
Moav önderlerini titreme alacak,
Kenan'da yaşayanların tümü korkudan eriyecek.
 16Korku ve dehşet düşecek üzerlerine,
Senin halkın geçinceye dek, ya RAB,
Sahip olduğun bu halk geçinceye dek,
Bileğinin gücü karşısında taş kesilecekler.
 17Ya RAB, halkını içeri alacaksın.
Kendi dağına, yaşamak için seçtiğin yere,
Ellerinle kurduğun kutsal yere dikeceksin, ya Rab!
 18RAB sonsuza dek egemen olacaktır.”
19Firavunun atları, savaş arabaları, atlıları denize dalınca, RAB suları onların üzerine çevirdi. Ama İsrailliler denizi kuru toprakta yürüyerek geçtiler.
20Harun'un kızkardeşi Peygamber Miryam tefini eline aldı, bütün kadınlar teflerle, oynayarak onu izlediler. 21Miryam onlara şu ezgiyi söyledi:
“Ezgiler sunun RAB'be,
Çünkü yüceldikçe yüceldi,
Atları, atlıları denize döktü.”
22Musa İsrailliler'i Kamış Denizi'nin ötesine çıkardı. Şur Çölü'ne girdiler. Çölde üç gün yol aldılarsa da su bulamadılar. 23Mara'ya vardılar. Ama Mara'nın suyunu içemediler, çünkü su acıydı. Bu yüzden oraya Mara adı verildi. 24Halk, “Ne içeceğiz?” diye Musa'ya yakınmaya başladı.
25Musa RAB'be yakardı. RAB ona bir ağaç parçası gösterdi. Musa onu suya atınca sular tatlı oldu.
Orada RAB onlar için bir kural ve ilke koydu, hepsini sınadı. 26“Ben, Tanrınız RAB'bin sözünü dikkatle dinler, gözümde doğru olanı yapar, buyruklarıma kulak verir, bütün kurallarıma uyarsanız, Mısırlılar'a verdiğim hastalıkların hiçbirini size vermeyeceğim” dedi, “Çünkü size şifa veren RAB benim.”
27*Sonra Elim'e gittiler. Orada on iki su kaynağı, yetmiş hurma ağacı vardı. Su kıyısında konakladılar.
AÇIKLAMA: Mısır’dan çıkış ve Kızıldeniz’den geçiş İsrail tarihinde çok büyük ve önemli bir yere sahiptir (bkz. Mezmur 106). Bu olayda İsrail toplumu az da olsa Rab’be güvenmeyi öğrendi ve iman sayesinde kurtuldular (İbraniler 11:29). Elçi Pavlus Yahudilerin Kızıldeniz’in ortasından geçmelerini de vaftize benzetir (1.Korintliler 10:2). Nasıl ki vaftiz eski hayatımıza karşı ölüp yeni bir başlangıç yapmak anlamına geliyorsa, bu olay İsrail ulusunun başlangıcı sayılır. Aynı zamanda Rab sağladığı bu kurtuluşla İsrail’i Mısır’dan tümden koparttı. Tanrı onları denize götürüp içinden geçirterek Firavun’u mezarına davet etti. Rab Firavun’u bu şekilde tümden yok etmemiş olsaydı eninde sonunda Mısır Kralıyla orduları peşlerine düşecekti. Aynı zamanda bundan böyle İsraillilerin Mısır’a dönmeleri neredeyse imkansız oldu. Benzer şekilde vaftiz imanlıyı eski hayatından tümden kopartıp geri dönememek üzerek yeni bir yaşama sevk etmektedir.
	Bu bölümde Musa’yla İsraillilerin söylediği kurtuluş ezgisi kaydedilir. Dört yüz yıllık bir kölelikten ve gaddar bir kralın pençesinden kurtulmanın getirdiği rahatlık onları sevince boğdu. En önemlisi bu olaylar onlara Tanrı’nın gücünü ve hikmetini harika bir şekilde gösterdi. Ezgide Yahve bir savaşçı olarak resmedilir. Evet, Rab pasif ve ilgisiz bir Tanrı değildir, O halkı adına savaşan, adaleti savunan ve mazlumun hakkını arayandır (Yeşaya 59:16-18). Aynı zamanda bu olay daha kapsamlı ruhsal bir mücadelenin doruk noktasıydı. Rab baştan beri Mısır’ın ilahlarını bozguna uğratacağını söyledi ve daha önce belirttiğimiz gibi gönderdiği her belada onlara bir darbe daha indirdi. Ama Kızıldeniz’de kutsal planına diklenen Firavun’u denize gömerek Rab artık son noktayı koydu (15:11). Bununla beraber İsrail’in karşısına çıkacak diğer tüm ulusların İsrail’den korkmalarını sağladı. Böylece İsrail’in önü tamamen açılmış oldu. Bunu fark eden Yahudiler büyük bir sevinçle Rab’bin önünde coşmaya başladılar. Hatta Musa’nın ablası olan ve muhtemelen 90 yaşı civarında olan Miryam’ın onlara önderlik yaptığını okuyoruz. Ayrıca Miryam için ‘Peygamber’ sıfatı kullanması dikkatimizi çeker. Kutsal Kitap’ın bir kaç yerinde bayanlar için benzer bir ifade kullanılır (Hakimler 4:4, Elç. İşleri 21:9). Peygamber demek Tanrı adına konuşan demek. Kimi peygamber, Musa gibi, hayatı boyunca Rab’be bu vasıfta hizmet eder ve adına vahiy aktarır, kimi peygamber ise, Miryam gibi, ancak bir süreliğine O’nun adına konuşur. Sonuç olarak önemli olan kimin nasıl konuştuğu değil, konuşanın Rab olmasıdır.
	Her dağdan sonra vadi gelir. Kızıldeniz’deki büyük zaferin ardından İsrail çölde üç gün yürür ama içilir su bulamıyorlar. Buldukları su acıydı o yüzden Musa’ya yakınmaya başlarlar. Musa ise Rab’be seslenir ve Rab’bin buyruğu uyarınca bir ağaç parçası alıp acı suya atar ve birden su tatlı olur. Aslında bu olayda Rab halkını sınayarak onlara önemli bir prensip öğretmeye çalışıyordu. Onları her tür beladan ve hastalıktan kurtaranın kendisi Rab olduğunu vurgulamak istiyordu. Böylece Rab onlara ‘Yahve Raffa’  yani ‘Şifa veren Rab’ olarak tanıtır. Şimdiye kadar Yahudiler her hangi bir hastalık geçirdiklerinde muhtemelen Mısırlılardan öğrendikleri batıl inançlara dayanan çözümlere başvurmaya alışkındılar. Ancak Tanrı onlara gerçek şifanın kaynağı kendisi olduğunu öğretmeye çalışıyordu. Böylece Rab İsraillilerin her durumda Kendisine güvenebileceklerini bir kez daha kanıtlamış oldu.
Mart 11
GÖKTEN MAN
Mısır’dan Çıkış 16:1-36
1Bütün İsrail topluluğu Elim'den ayrıldı. Mısır'dan çıktıktan sonra ikinci ayın on beşinci günü Elim ile Sina arasındaki Sin Çölü'ne vardılar. 2Çölde hepsi Musa'yla Harun'a yakınmaya başladı. 3“Keşke RAB bizi Mısır'dayken öldürseydi” dediler, “Hiç değilse orada et kazanlarının başına oturur, doyasıya yerdik. Ama siz bütün topluluğu açlıktan öldürmek için bizi bu çöle getirdiniz.”
4*RAB Musa'ya, “Size gökten ekmek yağdıracağım” dedi, “Halk her gün gidip günlük ekmeğini toplayacak. Böylece onları sınayacağım: Benim yasama göre yaşıyorlar mı, yaşamıyorlar mı, göreceğim. 5Altıncı gün her gün topladıklarının iki katını toplayıp hazırlayacaklar.”
6Musa'yla Harun İsrailliler'e, “Bu akşam sizi Mısır'dan RAB'bin çıkardığını bileceksiniz” dediler, 7“Sabah da RAB'bin görkemini göreceksiniz. Çünkü RAB kendisine söylendiğinizi duydu. Biz kimiz ki, bize söyleniyorsunuz?” 8Sonra Musa, “Akşam size yemek için et, sabah da dilediğiniz kadar ekmek verilince, RAB'bin görkemini göreceksiniz” dedi, “Çünkü RAB kendisine söylendiğinizi duydu. Biz kimiz ki? Siz bize değil, RAB'be söyleniyorsunuz.”
9Musa Harun'a, “Bütün İsrail topluluğuna söyle, RAB'bin huzuruna gelsinler” dedi, “Çünkü RAB söylendiklerini duydu.”
10Harun İsrail topluluğuna bunları anlatırken, çöle doğru baktılar. RAB'bin görkemi bulutta görünüyordu.
11RAB Musa'ya şöyle dedi: 12“İsrailliler'in yakınmalarını duydum. Onlara de ki, ‘Akşamüstü et yiyeceksiniz, sabah da ekmekle karnınızı doyuracaksınız. O zaman bileceksiniz ki, Tanrınız RAB benim.’ ”
13Akşam bıldırcınlar geldi, ordugahı sardı. Sabah ordugahın çevresini çiy kaplamıştı. 14Çiy eriyince, toprakta, çölün yüzeyinde kırağıya benzer ince pulcuklar göründü. 15*Bunu görünce İsrailliler birbirlerine, “Bu da ne?” diye sordular. Çünkü ne olduğunu anlayamamışlardı.
Musa, “RAB'bin size yemek için verdiği ekmektir bu” dedi, 16“RAB'bin buyruğu şudur: ‘Herkes yiyeceği kadar toplasın. Çadırınızdaki her kişi için birer omer alın.’ ”
17İsrailliler söyleneni yaptılar. Kimi çok, kimi az topladı. 18*Omerle ölçtüklerinde, çok toplayanın fazlası, az toplayanın da eksiği yoktu. Herkes yiyeceği kadar toplamıştı.
19Musa onlara, “Kimse sabaha bir parça bile bırakmasın” dedi.
20Ama bazıları ona aldırmayıp sabaha bıraktılar. Bıraktıkları kurtlanıp kokmaya başlayınca Musa onlara öfkelendi.
21Her sabah herkes yiyeceği kadar topluyordu. Güneş ortalığı ısıtınca, yerde kalanlar eriyordu. 22Altıncı gün kişi başına iki omer, yani iki kat topladılar. Topluluğun önderleri gelip durumu Musa'ya bildirdiler. 23*Musa, “RAB'bin buyruğu şudur” dedi, “ ‘Yarın dinlenme günü, RAB için kutsal Şabat Günü'dür. Pişireceğinizi pişirin, haşlayacağınızı haşlayın. Artakalanı bir kenara koyun, sabaha kalsın.’ ”
24Musa'nın buyurduğu gibi artakalanı sabaha bıraktılar. Ne koktu, ne kurtlandı. 25Musa, “Artakalanı bugün yiyin” dedi, “Çünkü bugün RAB için Şabat Günü'dür. Bugün dışarda ekmek bulamayacaksınız. 26Altı gün ekmek toplayacaksınız, ama yedinci gün olan Şabat Günü ekmek bulunmayacak.”
27Yedinci gün bazıları ekmek toplamak için dışarı çıktı, ama hiçbir şey bulamadılar. 28RAB Musa'ya, “Ne zamana dek buyruklarıma ve yasalarıma uymayı reddedeceksiniz?” dedi, 29“Size Şabat Günü'nü verdim. Bunun için altıncı gün size iki günlük ekmek veriyorum. Yedinci gün herkes neredeyse orada kalsın, dışarı çıkmasın.” 30Böylece halk yedinci gün dinlendi.
31*İsrailliler o ekmeğe man adını verdiler. Kişniş tohumu gibi beyazımsı, tadı ballı yufka gibiydi. 32Musa, “RAB'bin buyruğu şudur” dedi, “ ‘Mısır'dan sizi çıkardığımda, gelecek kuşakların çölde size yedirdiğim ekmeği görmesi için, bir omer saklansın.’ ”
33*Musa Harun'a, “Bir testi al, içine bir omer man doldur” dedi, “Gelecek kuşaklar için saklanmak üzere onu RAB'bin huzuruna koy.”
34RAB'bin Musa'ya buyurduğu gibi Harun manı saklanmak üzere Antlaşma Levhaları'nın önüne koydu.
35*İsrailliler yerleştikleri Kenan topraklarına varıncaya dek kırk yıl man yediler. 36–Bir omer efanın onda biridir.–
AÇIKLAMA: İki milyon insandan oluşan büyük bir kalabalığın çölde dolaştığını düşünün. Mısır’dan beraberlerinde getirdikleri gıda kısa bir süre sonra tükenmeye başladı. Şimdi acil bir şekilde yemeğe ihtiyaçları vardı. Musa’yla Harun bu kadar büyük bir topluluğu nasıl doyurabilir ki? Çölde ilerlerken İsrailliler açlıktan önderlerine yakınmaya başlarlar. Hatta Mısır’daki eski durumları sanki çok iyiymiş gibi ‘orada et kazanların başında oturur, doyasıya yerdik’ diyerek hayal kurmaya başlarlar. Buna karşılık Rab onların ihtiyaçlarını gökten ekmek yağdırarak karşılayacağını söyler. Aynı zamanda bunu yaparken onları sınayacağını da belirtir. Tabii Rab bir kerede önlerine bir ziyafet çekebilirdi ama aslında karşılaştıkları her olayda onlara önemli bir ders daha öğretmeye çalışıyordu. Bir önceki olayda Rab şifa kaynağı olduğunu gösterdi, burada ise ihtiyaçlarını en iyi bilen ve en uygun şekilde karşılayan olduğunu göstermek istiyor. Ama bunun için kendi koyacağı kurallara uymaları gerektiğini de vurgular.
	Burada önemli bir şey daha vurgulanır. Rab İsraillilerin Musa’yla Harun’a karşı söylendiklerinde esasen kendisine karşı geldiklerini belirtir (16:8). Çünkü Musa’yla Harun’u seçen ve aracılığıyla ulusu yöneten Rab’dir. Bu önemli bir prensiptir. Zaman zaman bizler de başımızdaki önderlere başkaldırmak isteyebiliriz. Fakat Tanrı’nın izniyle o konuma yükseldiklerini unutmamalıyız ve Rab’bin isteğine bariz bir şekilde karşı gelmedikleri sürece boyun eğmemiz gerek (Romalılar 13:1-6). Şimdi Rab onlara akşam yemek için et ve sabah da diledikleri kadar ekmek sağlayacağını söyler. Burada kastettiği et bıldırcın sürüsüdür. O coğrafyanın üzerinde belirli zamanlarda göç eden ve çok alçak bir şekilde uçan bıldırcın sürüleri vardı öyle ki bir çocuk bile sopayla bir kaç tane yere düşürebilirdi. Bu olağan bir şeydi ama zamanlaması Tanrı’dandı. Gökten yağan ekmek ise tamamen bir mucizeydi. Mezmur 78:24-25’te ‘göksel tahıl’ ve ‘meleklerin ekmeği’ olarak geçer. Sabahleyin çiyle beraber düşen ince pulcuklar çölün yüzeyinde kar gibi görünürdü. Onları toplamaya çıkan Yahudiler ‘Bu ne?’ sorması üzerine ismi öyle kaldı, İbranice’de ‘man’ ‘Bu ne?’ demek. Daha sonra kişniş tohumu gibi beyazımsı, tadı da ballı yufkaya benzediğini okuyoruz (16:31). Bu noktadan itibaren kırk sene sonra Yeşu’nun önderliğinde vaat edilen toprağa varana kadar, Rab her gün İsrail topluluğu üzerine manı yağdırarak onları doyurdu (Yeşu 5:12). Gerçekten inanılmaz bir olay.
	Yine de Rab manın toplanmasıyla ilgili önemli bir takım kural belirtir. Herkes ancak ailesinin ihtiyacı kadar alacaktı. Yine de sabaha kadar kalan kurtlanacak diye uyarılmalarına rağmen bazıları söz dinlemedi ve Musa’nın öfkesine uğradılar. Ayrıca Şabat günü öncesinde yani Cuma günlerinde iki günlük man toplamaları gerektiğini söyledi. Bu noktadan itibaren Şabat günü, yani Cuma günbatımıyla başlayan ve Cumartesi günbatımına kadar devam eden 24 saatlik süreç, dinlenmeye ayrılmıştı. O süreç boyunca, yemek hazırlamak dahi, her tür iş yasaklandı. Bu kutsal bir istirahat günüydü. O yüzden Cuma günü iki kat man toplanmalarına izin verildi ve ertesi güne kalan man Tanrı’nın mucizesiyle hiç kurtlanmadı. Aslında tüm bu olaylarda çocuklarına evin kurallarını öğreten bir baba gibi Rab İsrail oğullarını kutsal önderliğinde yaşamanın temel prensiplerini öğretmeye çalışıyordu. Burada temel olarak Tanrı’ya bağlı kaldıkları sürece her tür ihtiyaçlarını cömertçe karşılayacağını gösterdi. Bu ilke bugün de devam ediyor. Mesih dedi ki, ‘Siz öncellikle O’nun egemenliğinin ve doğruluğunun ardından gidin, o zaman size bütün bunlar da verilecektir’ (Matta 6:33). Rab aynı Rab’dir ve kurallarına bağlı kalanlara her zaman eli açıktır.
Mart 12
KAYADAN SU
Mısır’dan Çıkış 17:1-18:27
1*RAB'bin buyruğu uyarınca, bütün İsrail topluluğu Sin Çölü'nden ayrıldı, bir yerden öbürüne göçerek Refidim'de konakladı. Ancak orada içecek su yoktu. 2Musa'ya, “Bize içecek su ver” diye çıkıştılar.
Musa, “Niçin bana çıkışıyorsunuz?” dedi, “Neden RAB'bi deniyorsunuz?”
3Ama halk susamıştı. “Niçin bizi Mısır'dan çıkardın?” diye Musa'ya söylendiler, “Bizi, çocuklarımızı, hayvanlarımızı susuzluktan öldürmek için mi?”
4Musa, “Bu halka ne yapayım?” diye RAB'be feryat etti, “Neredeyse beni taşlayacaklar.”
5RAB Musa'ya, “Halkın önüne geç” dedi, “Birkaç İsrail ileri gelenini ve Nil'e vurduğun değneği de yanına alıp yürü. 6Ben Horev Dağı'nda bir kayanın üzerinde, senin önünde duracağım. Kayaya vuracaksın, halk içsin diye su fışkıracak.” Musa İsrail ileri gelenlerinin önünde denileni yaptı.
7Oraya Massa ve Meriva adı verildi. Çünkü İsrailliler orada Musa'ya çıkışmış ve, “Acaba RAB aramızda mı, değil mi?” diye RAB'bi denemişlerdi.
8Amalekliler gelip Refidim'de İsrailliler'e savaş açtılar. 9Musa Yeşu'ya, “Adam seç, git Amalekliler'le savaş” dedi, “Yarın ben elimde Tanrı'nın değneğiyle tepenin üzerinde duracağım.”
10Yeşu Musa'nın buyurduğu gibi Amalekliler'le savaştı. Bu arada Musa, Harun ve Hur tepenin üzerine çıktılar. 11Musa elini kaldırdıkça İsrailliler, indirdikçe Amalekliler kazanıyordu. 12Ne var ki, Musa'nın elleri yoruldu. Bir taş getirip altına koydular. Musa üzerine oturdu. Bir yanda Harun, öbür yanda Hur Musa'nın ellerini yukarıda tuttular. Güneş batıncaya dek Musa'nın elleri yukarıda kaldı. 13Böylece Yeşu Amalek ordusunu yenip kılıçtan geçirdi.
14*RAB Musa'ya, “Bunu anı olarak kayda geç” dedi, “Yeşu'ya da söyle, Amalekliler'in adını yeryüzünden büsbütün sileceğim.”
15Musa bir sunak yaptı, adını “Yahve nissi” koydu. 16“Eller Rab'bin tahtına doğru kaldırıldı” dedi, “RAB kuşaklar boyunca Amalekliler'e karşı savaşacak!”
18:1Musa'nın kayınbabası Midyanlı Kâhin Yitro, Tanrı'nın Musa ve halkı İsrail için yaptığı her şeyi, RAB'bin İsrailliler'i Mısır'dan nasıl çıkardığını duydu. 2-3Musa'nın kendisine göndermiş olduğu karısı Sippora'yı ve iki oğlunu yanına aldı. Musa, “Garibim bu yabancı diyarda” diyerek oğullarından birine Gerşom adını vermişti. 4Sonra, “Babamın Tanrısı bana yardım etti, beni firavunun kılıcından esirgedi” diyerek öbürüne de Eliezer adını koymuştu.
5Yitro Musa'nın karısı ve oğullarıyla birlikte Tanrı Dağı'na, Musa'nın konakladığı çöle geldi. 6Musa'ya şu haberi gönderdi: “Ben, kayınbaban Yitro, karın ve iki oğlunla birlikte sana geliyoruz.”
7Musa kayınbabasını karşılamaya çıktı, önünde eğilip onu öptü. Birbirinin hatırını sorup çadıra girdiler. 8Musa İsrailliler uğruna RAB'bin firavunla Mısırlılar'a bütün yaptıklarını, yolda çektikleri sıkıntıları, RAB'bin kendilerini nasıl kurtardığını kayınbabasına bir bir anlattı.
9Yitro RAB'bin İsrailliler'e yaptığı iyiliklere, onları Mısırlılar'ın elinden kurtardığına sevindi. 10“Sizi Mısırlılar'ın ve firavunun elinden kurtaran RAB'be övgüler olsun” dedi, “Halkı Mısır'ın boyunduruğundan O kurtardı. 11Artık biliyorum ki, RAB bütün ilahlardan büyüktür. Çünkü onların gurur duyduğu şeylerin üstesinden geldi.” 12Sonra Tanrı'ya yakmalık sunu ve kurbanlar getirdi. Harun'la bütün İsrail ileri gelenleri, Musa'nın kayınbabasıyla Tanrı'nın huzurunda yemek yemeye geldiler.
13Ertesi gün Musa halkın davalarına bakmak için yargı kürsüsüne çıktı. Halk sabahtan akşama kadar çevresinde ayakta durdu.
14Kayınbabası Musa'nın halk için yaptıklarını görünce, “Nedir bu, halka yaptığın?” dedi, “Neden sen tek başına yargıç olarak oturuyorsun da herkes sabahtan akşama kadar çevrende bekliyor?”
15Musa, “Çünkü halk Tanrı'nın istemini bilmek için bana geliyor” diye yanıtladı, 16“Ne zaman bir sorunları olsa, bana gelirler. Ben de taraflar arasında karar veririm; Tanrı'nın kurallarını, yasalarını onlara bildiririm.”
17Kayınbabası, “Yaptığın iş iyi değil” dedi, 18“Hem sen, hem de yanındaki halk tükeneceksiniz. Bu işi tek başına kaldıramazsın. Sana ağır gelir. 19Beni dinle, sana öğüt vereyim. Tanrı seninle olsun. Tanrı'nın önünde halkı sen temsil etmeli, sorunlarını Tanrı'ya sen iletmelisin. 20Kuralları, yasaları halka öğret, izlemeleri gereken yolu, yapacakları işi göster. 21Bunun yanısıra halkın arasından Tanrı'dan korkan, yetenekli, haksız kazançtan nefret eden dürüst adamlar seç; onları biner, yüzer, ellişer, onar kişilik toplulukların başına önder ata. 22Halka sürekli onlar yargıçlık etsin. Büyük davaları sana getirsinler, küçük davaları kendileri çözsünler. Böylece işini paylaşmış olurlar. Yükün hafifler. 23Eğer böyle yaparsan, Tanrı da buyurursa, dayanabilirsin. Herkes esenlik içinde evine döner.”
24Musa kayınbabasının sözünü dinledi. Söylediği her şeyi yerine getirdi. 25İsrailliler arasından yetenekli adamlar seçti. Onları biner, yüzer, ellişer, onar kişilik toplulukların başına önder atadı. 26Halka sürekli yargıçlık eden bu kişiler zor davaları Musa'ya getirdiler, küçük davaları ise kendileri çözdüler. 27Sonra Musa kayınbabasını uğurladı. Yitro da ülkesine döndü.
AÇIKLAMA: Mısır’dan çıktıktan sonra İsraillilerin birçok kez Tanrı’ya karşı isyan ettiklerini görüyoruz. En ufak bir sıkıntıyla karşılaştıklarında Rab’bin o güne kadar yaptığı tüm mucizeleri unutup yeniden söylenmeye başlarlardı. Ne yapacağını bilmeyen Musa hep yüzünü Tanrı’ya çevirirdi. Aslında, gördüğümüz gibi, Rab tüm bu sıkıntılarda onlara Kendini tanıtmaya çalışıyordu. Bu kez susuzluktan yakınan halkın Musa’ya çıkışmaları üzerine, Rab ileri gelenleri Horev adında bir dağın yamacına çağırır. Sonra Musa’nın değneğiyle kayayı vurmasını buyurur. Birden kayadan bol su fışkırmaya başlar ve tüm halk kana kana içer. Bu olayda Rab halkının ihtiyaçlarını karşılamak için gerekirse imkansızı başarabildiğini vurgulamak istiyor. Önemli bir ayrıntı daha var: Rab kayanın üzerinde Musa’nın önünde duracağını söyler. Muhtemelen yanan çalıda olduğu gibi Rab’bin Meleği görünmüştü. Daha sonra 1.Korintliler 10:4’de kayada halka görünen Mesih’in kendisi olduğunu okuyoruz. Ne var ki ilerleyen ayetlerde okuduğumuz gibi Rab halkının yakınmalarından hiç hoşnut değildi.
	Bu sırada Amalekliler birden İsrail ulusuna saldırır. Amalekliler İbrahim’in torunu olan Esav’ın soyundan gelen bedevi bir ulustu (Yaratılış 36:12). Bunlar Kenan toprakların güneyi ile Sina çölü arasında gidip gelirlerdi. Tarihçi Yosefus’a göre Amalekliler çok vahşi bir kabileydiler. Bunlar İsrail’in üzerine gelince Musa Yeşu’yu bir ordu toplayıp karşılarına çıkmak için seçer. Aynı zamanda Musa savaşın gelişmelerini izlemek için yanındaki bir tepeye çıkıp ellerini göğe kaldırarak İsrail adına Tanrı’ya yakarmaya başlar. Halkı için dua ettikçe savaş alanında başarılı oluyorlar fakat yorgunluktan kolları aşağı indiği zaman yenilmeye başlarlar. O yüzden ağabeyi Harun ile Hur yanına gelip güneş batıncaya dek kollarını yukarı tutar, böylece Yeşu’nun ordusu Amaleklileri bozguna uğratmayı başarır. Elbet Musa’nın elinde sihirli bir çubuk yoktu ancak bu olayda duanın ne kadar güçlü olduğunu görüyoruz. Yani, zaferi getiren ne insanın gücü ne de stratejisidir, esas Tanrı’nın desteğidir. O yüzden bu olayın ardından Musa Rab’be ‘Yahve Nissi’ yani ‘Rab sancağımdır’ ismini vererek esas Tanrı’nın gücüyle zaferi elde ettiklerini belirtir. Aynı zamanda burada önderlerimize destek olmanın ne kadar önemli olduğunu görüyoruz. Önderlerin en önemli görevlerinden biri Rab’bin halkı adına yakarmak ancak bu konuda bizim de desteğimize ihtiyaçları var.
	Bu arada İsrail’in ordugahına önemli bir misafir gelir. Amalekliler İsrail’e saldırırken o bölgenin farklı bir kabilesi olan Midyanlılar onlara destek çıkıyor. Musa’nın kayınbabası Yitro Midyanın bir kahini yani ruhsal bir önderiydi. Rab’bin Musa ve İsrail topluluğu için yaptığı harikaları duyunca onu kutlamak için yanına gelir. Olayları Musa’nın ağzından dinleyince daha da sevinir ve şöyle karşılık verir: ‘Artık biliyorum ki, RAB bütün ilahlardan büyüktür’. Sonra İsrail’in ileri gelenleriyle Tanrı’ya kurban keserek yemeğe otururlar. Ertesi gün Yitro tüm halkın Musa’nın etrafına toplanıp sorunlarını çözmek için tek tek beklediklerini görünce, Musa’yı bir kenara çekip bunun pek sağlıklı olmadığını söyler. Yani Musa’nın tek başına bu kadar insana adalet sağlaması imkansız. O yüzden Yitro Musa’nın öncellikle halkı Tanrı’nın buyrukları konusunda eğitmesi ve aralarından güvenilir bazı önderleri görevlendirmesini önerir. Kayınbabasının hikmetini takdir eden Musa önerisini uygular ve görev paylaşımını sağlar. Burada yine Musa’nın alçakgönüllülüğünü görüyoruz. Gerçek şu ki ne zaman tüm görevler bir önderin başında toplanırsa hem kendisi ezilir hem de topluluk açı çeker. İşte bu bölümlerde Musa’nın alçakgönüllü bir şekilde gerektiğinde Tanrı’ya dayanması ve gerektiğinde büyüklerinin sözünü dinlemesinin ne kadar kritik bir rol oynadığını görüyoruz.
Mart 13
KUTSAL HALK
Mısır’dan Çıkış 19:1-25
1İsrailliler Mısır'dan çıktıktan tam üç ay sonra Sina Çölü'ne vardılar. 2Refidim'den yola çıkıp Sina Çölü'ne girdiler. Orada, Sina Dağı'nın karşısında konakladılar.
3Musa Tanrı'nın huzuruna çıktı. RAB dağdan kendisine seslendi: “Yakup soyuna, İsrail halkına şöyle diyeceksin: 4Mısırlılar'a ne yaptığımı, sizi nasıl kartal kanatları üzerinde taşıyarak yanıma getirdiğimi gördünüz. 5**Şimdi sözümü dikkatle dinler, antlaşmama uyarsanız, bütün uluslar içinde öz halkım olursunuz. Çünkü yeryüzünün tümü benimdir. 6Siz benim için kâhinler krallığı, kutsal ulus olacaksınız. İsrailliler'e böyle söyleyeceksin.”
7Musa gidip halkın ileri gelenlerini çağırdı ve RAB'bin kendisine buyurduğu her şeyi onlara anlattı. 8Bütün halk bir ağızdan, “RAB'bin söylediği her şeyi yapacağız” diye yanıtladılar. Musa halkın yanıtını RAB'be iletti.
9RAB Musa'ya, “Sana koyu bir bulut içinde geleceğim” dedi, “Öyle ki, seninle konuşurken halk işitsin ve her zaman sana güvensin.” Musa halkın söylediklerini RAB'be iletti.
10RAB Musa'ya, “Git, bugün ve yarın halkı arındır” dedi, “Giysilerini yıkasınlar. 11Üçüncü güne hazır olsunlar. Çünkü üçüncü gün bütün halkın gözü önünde ben, RAB Sina Dağı'na ineceğim. 12*Dağın çevresine sınır çiz ve halka de ki, ‘Sakın dağa çıkmayın, dağın eteğine de yaklaşmayın! Kim dağa dokunursa, kesinlikle öldürülecektir. 13Ya taşlanacak, ya da okla vurulacak; ona insan eli değmeyecek. İster hayvan olsun ister insan, yaşamasına izin verilmeyecek.’ Ancak boru uzun uzun çalınınca dağa çıkabilirler.”
14Sonra Musa dağdan halkın yanına inip onları arındırdı. Herkes giysilerini yıkadı. 15Musa halka, “Üçüncü güne hazır olun” dedi, “Bu süre içinde cinsel ilişkide bulunmayın.”
16Üçüncü günün sabahı gök gürledi, şimşekler çaktı. Dağın üzerinde koyu bir bulut vardı. Derken, çok güçlü bir boru sesi duyuldu. Ordugahta herkes titremeye başladı. 17Musa halkın Tanrı'yla görüşmek üzere ordugahtan çıkmasına öncülük etti. Dağın eteğinde durdular. 18Sina Dağı'nın her yanından duman tütüyordu. Çünkü RAB dağın üstüne ateş içinde inmişti. Dağdan ocak dumanı gibi duman çıkıyor, bütün dağ şiddetle sarsılıyordu. 19Boru sesi gitgide yükselince, Musa konuştu ve Tanrı gök gürlemeleriyle onu yanıtladı. 20RAB Sina Dağı'nın üzerine indi, Musa'yı dağın tepesine çağırdı. Musa tepeye çıktı. 21RAB, “Aşağı inip halkı uyar” dedi, “Sakın beni görmek için sınırı geçmesinler, yoksa birçoğu ölür. 22Bana yaklaşan kâhinler de kendilerini kutsasınlar, yoksa onları şiddetle cezalandırırım.”
23Musa, “Halk Sina Dağı'na çıkamaz” diye karşılık verdi, “Çünkü sen, ‘Dağın çevresine sınır çiz, onu kutsal kıl’ diyerek bizi uyardın.”
24RAB, “Aşağı inip Harun'u getir” dedi, “Ama kâhinlerle halk huzuruma gelmek için sınırı geçmesinler. Yoksa onları şiddetle cezalandırırım.” 25Bunun üzerine Musa aşağı inip durumu halka anlattı.
AÇIKLAMA: Rab Musa’yı ilk çağırdığı zaman halkını Mısır’dan kurtardıktan sonra Sina Dağında onlarla buluşacağını söyledi (3:12). Tüm bu süreçte Tanrı’nın kendini halkına tanıtmak istediğini gördük. Şimdi onlara tüm gücü ve görkemiyle görünecektir. Sina Dağının karşısında konaklandıkları zaman Rab Musa’yı huzuruna çağırıp İsrail halkıyla bir antlaşma yapacağını söyler. Daha önce Rab İsrail oğullarının atası İbrahim’le çok önemli bir antlaşma yapmıştı (Yaratılış 12, 15, 22). Onun soyunu alabildiğine çoğaltıp tüm uluslara bereket kaynağı yapacağına söz verdi. Yaklaşık 500 sene sonra Rab’bin bu sözü gerçekleşmişti. Şimdiyse Rab İbrahim’in soyuyla yeni bir antlaşma yapacaktır ancak bu bir az farklı olacaktır. Bir önceki antlaşmada Rab koşul koymadı, burada ise önemli bir şart koşuyor: İsrail Tanrı’nın vereceği buyruklara uyarsa o zaman sözünü ettiği bereketlerden yararlanacaktır. Tanrı üç büyük bereket sıralar: 1. Bütün uluslar içinde öz halkım olursunuz. 2. Benim için Kahinler Krallığı olursunuz. 3. Kutsal Ulus olursunuz.
Bu iki anlaşma arasındaki ilişkiyi anlamak için küçük bir örnek verelim: Bir baba okula başlayan oğluna ‘İyi not getirsen sana bisiklet alacağım’ der. Ancak çocuk kötü karne eve getirdiğinde Baba onu evden atmaz, yalnızca bisiklet almaz, değil mi? Benzer şekilde Tanrı’nın İbrahim’le yaptığı antlaşma sayesinde, İsrail zaten Tanrı’nın seçilmiş halkıdır. Ancak Rab’bin öngördüğü bereketleri almaları için buyruklarına uymaları şarttır. Tanrı’nın İsrail için öngördüğü konuma dikkat edelim. Rab öncellikle İsrail ulusunu diğer tüm ulusların üzerinde bir emsal yapmak istiyor. Elbet ki İsrail diğer uluslardan daha değerli değildir çünkü hepsi Tanrı’ya aittir, ancak Rab İsrail’i bereketleriyle donatarak tüm dünyanın önünde bir örnek yapmak istiyor. Aynı zamanda İsrail’in Tanrı’yla diğer ulusların arasında bir aracı olmasını istiyor. Burada İsrail için ‘kahinler krallığı’ derken büyücülük ya da falcılıkla bir alakası yoktur. Kahin demek insanların sorunlarını ve sunularını Tanrı’ya ileten özel görevli demek. Yani Rab Yahudilerin Kendisiyle diğer uluslar arasında köprü görevi üstlenmelerini istiyor. Bunun için İsrail’in Tanrı’nın kutsallığını yansıtması şarttır. ‘Kutsal’ demek apayrı ve pak bir konuma sahip olmak. İşte Tanrı İsrail’i diğer tüm ulusların içinden çıkartıp kendine bu özel antlaşmayla bağlayarak tüm dünyaya kutsal huzuruna giden yolu gösterecektir.
Antlaşma gayet açık ve net: Sözüme bağlı kalırsanız benimle özel ilişkiniz gelişir ve tüm dünyaya emsal olursunuz. İsrail topluluğu hemen ‘varız’ diyor. O yüzden Rab onlarla yüzyüze görüşmek için halkın hazırlanmasını buyurur. Üçüncü günün sabahı Tanrı koyu bir bulutla büyük şan ve şöhretle Sina Dağı üzerine iner. Gök güler, şimşekler çakar, yer sarsılır ve kulak zarı patlatan bir borunun sesi gittikçe yükselir. Halk korkudan titremeye başlar. Esas Rab onlara bu olayın önemini göstermeye çalışıyordu. Onlar Tanrı’yla antlaşma yapmanın basit bir şey olduğunu sanmışlardı ama göreceğimiz gibi hiç de öyle değildir. Sonra Rab yine Musa’yı yanına çağırır ve halkı dağa yaklaşmasınlar diye uyarmasını buyurur. İlerleyen bölümlerde Rab tek tek antlaşmanın koşullarını iletmeye başlar. Ancak halk Tanrı’nın kudretli sesine dayanamıyor o yüzden yalnızca Musa’yla konuşmasını rica eder. İbraniler kitabı bu ürpertici manzarayı dile getirerek Tanrı’nın önünde durmanın ne kadar korkunç olduğunu belirtir. Hamdolsun ki bizler Tanrı’nın kutsal yasasıyla değil lütfuyla karşı karşıyayız (İbraniler 12:22-24).


Mart 14
ON EMİR
Mısır’dan Çıkış 20:1-26
1Tanrı şöyle konuştu:
2“Seni Mısır'dan, köle olduğun ülkeden çıkaran Tanrın RAB benim.
3“Benden başka tanrın olmayacak.
4*“Kendine yukarıda gökyüzünde, aşağıda yeryüzünde ya da yer altındaki sularda yaşayan herhangi bir canlıya benzer put yapmayacaksın. 5*Putların önünde eğilmeyecek, onlara tapmayacaksın. Çünkü ben, Tanrın RAB, kıskanç bir Tanrı'yım. Benden nefret edenin babasının işlediği suçun hesabını çocuklarından, üçüncü, dördüncü kuşaklardan sorarım. 6Ama beni seven, buyruklarıma uyan binlerce kuşağa sevgi gösteririm.
7*“Tanrın RAB'bin adını boş yere ağzına almayacaksın. Çünkü RAB, adını boş yere ağzına alanları cezasız bırakmayacaktır.
8*“Şabat Günü'nü kutsal sayarak anımsa. 9*Altı gün çalışacak, bütün işlerini yapacaksın. 10Ama yedinci gün bana, Tanrın RAB'be Şabat Günü olarak adanmıştır. O gün sen, oğlun, kızın, erkek ve kadın kölen, hayvanların, aranızdaki yabancılar dahil, hiçbir iş yapmayacaksınız. 11*Çünkü ben, RAB yeri göğü, denizi ve bütün canlıları altı günde yarattım, yedinci gün dinlendim. Bu yüzden Şabat Günü'nü kutsadım ve kutsal bir gün olarak belirledim.
12**“Annene babana saygı göster. Öyle ki, Tanrın RAB'bin sana vereceği ülkede ömrün uzun olsun.
13*“Adam öldürmeyeceksin.
14*“Zina etmeyeceksin.
15*“Çalmayacaksın.
16*“Komşuna karşı yalan yere tanıklık etmeyeceksin.
17*“Komşunun evine, karısına, erkek ve kadın kölesine, öküzüne, eşeğine, hiçbir şeyine göz dikmeyeceksin.”
18*Halk gök gürlemelerini, boru sesini duyup şimşekleri ve dağın başındaki dumanı görünce korkudan titremeye başladı. Uzakta durarak 19Musa'ya, “Bizimle sen konuş, dinleyelim” dediler, “Ama Tanrı konuşmasın, yoksa ölürüz.”
20Musa, “Korkmayın!” diye karşılık verdi, “Tanrı sizi denemek için geldi; Tanrı korkusu üzerinizde olsun, günah işlemeyesiniz diye.”
21Musa Tanrı'nın içinde bulunduğu koyu karanlığa yaklaşırken halk uzakta durdu.
22*RAB Musa'ya şöyle dedi: “İsrailliler'e de ki, ‘Göklerden sizinle konuştuğumu gördünüz. 23Benim yanımsıra başka ilahlar yapmayacaksınız, altın ya da gümüş ilahlar dökmeyeceksiniz. 24Benim için toprak bir sunak yapacaksınız. Yakmalık ve esenlik sunularınızı*, davarlarınızı, sığırlarınızı onun üzerinde sunacaksınız. Adımı anımsattığım her yere gelip sizi kutsayacağım. 25*Eğer bana taş sunak yaparsanız, yontma taş kullanmayın. Çünkü kullanacağınız alet sunağın kutsallığını bozar. 26Sunağımın üzerine basamakla çıkmayacaksınız. Çünkü çıplak yeriniz görünebilir.’ ”
AÇIKLAMA: Tanrı İsrail’le yapacağı özel antlaşmaya buradaki sözlerle giriş yapıyor. Bu on buyruk yasanın köşe taşı oluşturuyor. Şimdiye kadar İsrail’in Tanrı’dan başka bir hükümeti yoktu o yüzden anayasalarını Rab’bin kendisi verir. Mutlak yetki ve egemenlik Yahve’ye ait çünkü onları kurtaran ve koruyan Kendisiydi. Bu yüzden ilk yasalar Tanrı’ya gerekli saygı ve sevgi göstermeyle ilgilidir. Kalan altı yasa etrafımızdaki insanlara gösterilmesi gereken saygı ve sevgiyle alakalı. Mesih’in söylediği gibi Tanrı’nın Yasası sevgi ilkesiyle özetlenir (Matta 22:35-40). Şimdi Tanrı’nın İsrail’e ilettiği buyrukları tek tek ele alalım:
1. Benden başka tanrın olmayacaktır – Tanrı rakip kabul etmiyor. Rab her bireyin, her şeyin, her alanda yegane Tanrısı olarak tanınmayı ister.
2. Put yapmayacaksın – Rab İsraillilerin kendisini her hangi bir resimle ya da heykelle betimlemelerini yasaklar. Mısırlılar ve yörenin diğer ulusları ilahlarını bir çok figürlerle resmederlerdi. Ancak bu tür heykel Tanrı’yı yüceltmek yerine onu basite indirgeyip insanların elişi haline çevirir. Sonra Rab kıskançlığından ötürü putperestliğe tahammül göstermeyeceğini belirtir. Rab’bin kıskanç olması bizi şaşırtabilir çünkü kıskançlık genellikle kötü bir nitelik olarak bilinir. Ancak bir insanın haklı olarak kendine ait olanı (örneğin eşini) kıskanmasında sorun yoktur. Aynı şekilde İsrail’i kurtaran Tanrı’nın övgülerini kıskanması gayet doğaldır. Son olarak Rab’bin puta tapıp Kendisinden nefret edenin cezasını dördüncü kuşaklardan soracağını belirtmesi bizi şaşırtabilir. Aslında bununla Rab iyilik yapanın binlerce kuşağa ne kadar bereket vereceğine kıyas yapmak istiyor. Aynı zamanda Rab günahın etkisi ne kadar kapsamlı ve zararlı olduğunu vurgulamak istiyor. Ama bu demek değil ki Rab iyilik yapan birini babasının günahından ötürü cezalandıracaktır. Herkes kendi günahından sorumludur (Hezekiel 18).
3. Rab’bin adını boş yere kullanmayacaksın – Birinin ismi onurunu temsil eder. Rab insanların ismini bayağı işlerle ayak altına almalarına izin vermiyor çünkü ismi şahsı gibi kutsaldır (Matta 5:33-37).
4. Şabat gününü anımsayacaksın – Yedinci gün, Cumartesi, İsrail için istirahat günüydü. O günde Tanrı’nın kutsal nimetlerini anmaları gerekiyordu. İnsan doğal halinde bencildir, bir tek kendini düşünür, o yüzden Rab Şabat gününü buyurarak insanın haftada bir gün durup Tanrı’nın işlerine yüzünü çevirmesini sağlar.
5. Annene babana saygı göster – Tanrı’dan sonra insanın saygı göstermesi gereken en önemli kimseler anne babasıdır. Rab buna önemli bir vaat da ekler: bunu yapan bereketli ve uzun bir ömre  sahip olacaktır (Efesliler 6:1-3).
6. Adam öldürmeyeceksin – Burada kastedilene dikkat etmek lazım. Her tür öldürmekten bahsetmiyor, aksine cinayetin günah olduğunu belirtiyor. Nitekim bir sonraki bölümde Rab adam öldürenin topluluk tarafından öldürülmesi gerektiğini buyurur (21:12).
7. Zina etmeyeceksin – Burada evliliğin sınırı dışındaki her tür cinsel ilişkinin yasak olduğunu belirtir. Cinsel ilişki ancak birbiriyle evli karı koca arasında doğrudur.
8. Çalmayacaksın – Burada Rab insanın başkasına ait olan her şeye saygı göstermesi gerektiğini vurgular çünkü neticede her şey Tanrı’ya aittir.
9. Yalan yere tanıklık etmeyeceksin – Burada Rab her durumda doğruyu konuşmanın ve yalancı olan her şeyden kaçınmanın önemini belirtir.
10. Komşunun hiç bir şeyine göz dikmeyeceksin – Son olarak Rab çalmanın ya da öldürmenin de ötesine geçip buna niyetlenmenin de günah olduğunu yazar. Tabi insan markette satılık bir şey isteyebilir ve bunun için parasını biriktirebilir ama bir başkasına ait olana göz dikmesi kesinlikle günahtır.
Tanrı’nın buraya kadar söyledikleri kapsamlı bir liste değil, bu sadece bir girişti. Zaten İsraillileri korkutmak için yetmişti ki bundan sonra Rab’bin Musa’yla konuşmasını rica ederler. On emre bir bütün olarak baktığımızda hem Tanrı’nın kutsallığını hem de insana verdiği değeri görebiliyoruz. İlginçtir ki bugün dahi dünya çapında kurulan çoğu devletin anayasalarının temelinde Tanrı’nın bu on emri yatar. Sonuç olarak Rab bu buyruklarda insanla kendisi arasında kurulacak ilişkinin temel ilkelerini belirtir.
Mart 15
KÖLELİK VE ŞİDDET
Mısır’dan Çıkış 21:1-36
1“İsrailliler'e şu ilkeleri bildir:
2**“İbrani bir köle satın alırsan, altı yıl kölelik edecek, ama yedinci yıl karşılık ödemeden özgür olacak. 3Bekâr geldiyse, yalnız kendisi özgür olacak; evli geldiyse, karısı da özgür olacak. 4Efendisi kendisine bir kadın verir ve o kadından çocukları olursa, kadın ve çocuklar efendisinde kalacak, yalnız kendisi gidecek.
5“Ama köle açıkça, ‘Ben efendimi, karımla çocuklarımı seviyorum, özgür olmak istemiyorum’ derse, 6efendisi onu yargıç huzuruna çıkaracak. Kapıya ya da kapı sövesine yaklaştırıp kulağını bizle delecek. Böylece köle yaşam boyu efendisine hizmet edecek.
7“Eğer bir adam kızını cariye olarak satarsa, kız erkek köleler gibi özgür bırakılmayacak. 8Efendisi kızla nişanlanır, sonra kızdan hoşlanmazsa, kızın geri alınmasına izin vermelidir. Kızı aldattığı için onu yabancılara satamaz. 9Eğer cariyeyi oğluna nişanlarsa, ona kendi kızı gibi davranmalıdır. 10Eğer ikinci bir kadınla evlenirse, ilk karısını nafakadan, giysiden, karılık haklarından yoksun bırakmamalıdır. 11Eğer bu üç hakkı ona vermezse, kadın karşılıksız özgür olacaktır.”
12*“Kim birini vurup öldürürse, kendisi de kesinlikle öldürülecektir. 13*Ama olayda kasıt yoksa, ona ben izin vermişsem, size adamın kaçacağı yeri bildireceğim. 14Eğer bir adam komşusuna düzen kurar, kasıtlı olarak saldırıp onu öldürürse, sunağıma bile kaçmış olsa, onu çıkarıp öldüreceksiniz.
15“Kim annesini ya da babasını döverse, kesinlikle öldürülecektir.
16*“Kim adam kaçırırsa, onu ister satmış olsun, ister elinde tutsun, kesinlikle öldürülecektir.
17*“Annesine ya da babasına lanet eden kesinlikle öldürülecektir.
18“Kavga çıkar, bir adam komşusuna taşla ya da yumrukla vurur, vurulan adam ölmeyip yatağa düşer, 19sonra kalkıp değnekle dışarıda gezebilirse, vuran adam suçsuz sayılacaktır. Yalnız yaralının kaybettiği zamanın karşılığını ödeyecek ve tümüyle iyileşmesini sağlayacaktır.
20“Bir adam erkek ya da kadın kölesini değnekle döverken öldürürse, kesinlikle cezalandırılacaktır. 21Ama köle hemen ölmez, bir iki gün sonra ölürse, köle sahibi ceza görmeyecektir. Çünkü köle onun malı sayılır.
22“İki kişi kavga ederken gebe bir kadına çarpar, kadın erken doğum yapar ama başka bir zarar görmezse, saldırgan, kadının kocasının istediği ve yargıçların onayladığı miktarda para cezasına çarptırılacaktır. 23-25*Ama başka bir zarar varsa, cana karşılık can, göze karşılık göz, dişe karşılık diş, ele karşılık el, ayağa karşılık ayak, yanığa karşılık yanık, yaraya karşılık yara, bereye karşılık bere ödenecektir.
26“Bir adam erkek ya da kadın kölesini gözüne vurarak kör ederse, gözüne karşılık onu özgür bırakacaktır. 27Eğer erkek ya da kadın kölesinin dişini kırarsa, dişine karşılık onu özgür bırakacaktır.”
28“Eğer bir boğa bir erkeği ya da kadını boynuzuyla vurup öldürürse, kesinlikle taşlanacak ve eti yenmeyecektir. Boğanın sahibi ise suçsuz sayılacaktır. 29Ama saldırganlığı bilinen bir boğanın sahibi uyarılmasına karşın boğasına sahip çıkmazsa ve boğası bir erkeği ya da kadını öldürürse, hem boğa taşlanacak, hem de sahibi öldürülecektir. 30Ancak, boğanın sahibinden para cezası istenirse, istenen miktarı ödeyerek canını kurtarabilir. 31Boğa ister erkek, ister kız çocuğunu öldürsün, aynı kural uygulanacaktır. 32Eğer boğa bir erkek ya da kadın köleyi öldürürse, kölenin efendisine otuz şekel gümüş verilecek ve boğa taşlanacaktır.
33“Bir adam bir çukur açar ya da kazdığı çukurun üzerini örtmezse ve çukura bir boğa ya da bir eşek düşerse, 34çukuru kazan hayvanın bedelini ödeyecektir. Parayı hayvanın sahibine verecek, ölü hayvan kendisinin olacaktır.
35“Bir adamın boğası komşusunun boğasını yaralar, yaralı boğa ölürse, sağ boğayı satıp parasını paylaşacak, ölü hayvanı da bölüşeceklerdir. 36Eğer boğanın saldırgan olduğu ve sahibinin ona sahip çıkmadığı biliniyorsa, boğaya karşılık boğa verecek ve ölü hayvan kendisine kalacaktır.”
AÇIKLAMA: On emir girişinden sonra Rab Musa aracılığıyla İsrail oğullarına kapsamlı bir anayasa aktarmaya başlar. Musa’nın Yasasında toplam 600’den fazla buyruk yer alır ama buradan 23:13’e kadar Rab 42 temel ilkeden oluşan bir özetini verir. Burada geçenler genel adalet ve insanların temel hakları ile ilgili. İlk karşımıza çıkan konu köleliktir. O dönemde köleler sahibinin malı sayılır ve insan yerine konulmazdı. Rab ise yasasında onların da temel insan haklarına sahip olduklarını vurgular. Tabi bazıları ‘Rab neden köleliği tümden yasaklamadı?’ diye sorabilir.  En başta şunu anlamalıyız ki o günün köleliği bizim akla getirdiğimiz zenci köle ticaretinden farklıydı. O dönemde maddi sıkıntısı olan her hangi bir İsrailli kendini toparlayana kadar belirli bir süreliğine bir başka İsrailli‘ye çalışabilirdi. En fazla altı yıl hizmet edebilirdi ve yedinci yıl karşılıksız özgür bırakılırdı ve borcu silinirdi. Benzer şekilde bir kız gelin ya da cariye olarak birine verilirse o ailenin ona eziyet çektirmek gibi bir lüksü yoktu. Onun temel haklarına saygı gösterilmezse kızın karşılıksız özgür bırakılması gerekiyordu.
	Sonra Rab idam ile ilgili yasalara değinir. Kasıtlı bir şekilde adam öldüren öldürülecektir ama kasıt yoksa adamın kaçması için Rab belirli bazı ‘sığınak kentleri’ belirledi (Çölde Sayım 35). Daha sonra Rab adam kaçıran, anne babasını döven ya da onlara lanet okuyan kişinin de idam edilmesi gerektiğini söyler. Bu bizi şaşırtabilir ama Rab bununla ailenin özyapısına ne kadar önem verdiğini vurguluyordu. Kendi anne babasına durmadan çıkışan evlat, hükümete de Tanrı’ya da isyan eder. Ardından kaza sonucu başkasına zarar veren adamın öldürülmeyeceği ama gereken telafiyi vermesi gerektiğini söyler. Benzer şekilde kölesini döverek öldüren patronun cezasız kalmayacağını belirtir. Bu arada klasik ‘dişe diş, göze göz’ ayet geçer. İnsanlar genellikle bu ilkeyi yanlış kullanıyor. Bir insanın gözü oyulmuşsa o zaman yapanın gözü de oyulmalı diye düşünerek intikamın yolunu hazırlarlar. Ama Tanrı’nın demek istediği farklıdır. Bir sonraki örnekte şunu açıklıyor: Patron erkek ya da kadın kölesinin gözünü vurur da kör ederse, gözüne karşılık özgür bırakılacak der. Buradaki mantık karşılıklı olarak şiddet uygulamak değil tersine haksızlık yapan kişi hakkından feragat ediyor ve gerekli telafi yapılır. İntikamla adalet arasındaki fark burada: İntikam karşılıklı hamlelerle bir kısırdöngü yaratır. Adalet ise durumu iyileştirir ve düzen sağlar.
	Son paragraf insanın malıyla ilgili sorumluklarına değinir. Bir insanın hayvanı kaza yoluyla başkasına zarar verebilir ancak kendisi önceden uyarıldıysa da gereken önlemi almadıysa o zaman durum farklıdır. Bu şekilde bir başkası boğanın saldırmasında ötürü ölürse hem boğa taşlanmalı hem de sahibi idam edilmeli. Aslında tüm bu yasalar bugünkü hukukumuzdan pek farklı değildir. Ama o günlerdeki yasalarla kıyaslandığı zaman Musa’nın Yasası çok ilericiydi. En önemlisi bu yasalarda Tanrı’nın insan hayatına ve haklarına gösterdiği hassasiyet dikkatimizi çeker. Kadın erkek olsun, özgür köle olsun, adalet sağlanmalı ve düzen korunmalıdır.
Mart 16
KUTSALLIK VE ADALET
Mısır’dan Çıkış 22:1-23:33
1“Bir adam öküz ya da davar çalıp boğazlar ya da satarsa, bir öküze karşılık beş öküz, bir koyuna karşılık dört koyun ödeyecektir.
2“Bir hırsız bir eve girerken yakalanıp öldürülürse, öldüren kişi suçlu sayılmaz. 3Ancak olay güneş doğduktan sonra olmuşsa, kan dökmekten sorumlu sayılır.
“Hırsız çaldığının karşılığını kesinlikle ödemelidir. Hiçbir şeyi yoksa, hırsızlık yaptığı için köle olarak satılacaktır. 4Çaldığı mal –öküz, eşek ya da koyun– sağ olarak elinde yakalanırsa, iki katını ödeyecektir.
5“Tarlada ya da bağda hayvanlarını otlatan bir adam, hayvanlarının başkasının tarlasında otlamasına izin verirse, zararı kendi tarlasının ya da bağının en iyi ürünleriyle ödeyecektir.
6“Birinin yaktığı ateş dikenlere sıçrar, ekin demetleri, tarladaki ekin ya da tarla yanarsa, yangın çıkaran kişi zararı ödeyecektir.
7“Biri komşusuna saklasın diye parasını ya da eşyasını emanet eder ve bunlar komşusunun evinden çalınırsa, hırsız yakalandığında iki katını ödemelidir. 8Ama hırsız yakalanmazsa, komşusunun eşyasına el uzatıp uzatmadığının anlaşılması için ev sahibi yargıçç huzuruna çıkmalıdır. 9Emanete ihanet edilen konularda, öküz, eşek, koyun, giysi, herhangi bir kayıp eşya için ‘Bu benimdir’ diyen her iki taraf sorunu yargıcın huzuruna getirmelidir. Yargıcın suçlu bulduğu kişi komşusuna iki kat ödeyecektir.
10“Bir adam komşusuna korusun diye eşek, öküz, koyun ya da herhangi bir hayvan emanet ettiğinde, hayvan ölür, sakatlanır ya da kimse görmeden çalınırsa, 11komşusu adamın malına el uzatmadığına ilişkin RAB'bin huzurunda ant içmelidir. Mal sahibi bunu kabul edecek ve komşusu bir şey ödemeyecektir. 12Ama mal gerçekten ondan çalınmışsa, karşılığı sahibine ödenmelidir. 13Emanet hayvan parçalanmışsa, adam parçalarını kanıt olarak göstermelidir. Parçalanan hayvan için bir şey ödemeyecektir.
14“Biri komşusundan bir hayvan ödünç alır, sahibi yokken hayvan sakatlanır ya da ölürse, karşılığını ödemelidir. 15Ama sahibi hayvanla birlikteyse, ödünç alan karşılığını ödemeyecektir. Hayvan kiralanmışsa, kayıp ödenen kiraya sayılmalıdır.”
16*“Eğer biri nişanlı olmayan bir kızı aldatıp onunla yatarsa, başlık parasını ödemeli ve onunla evlenmelidir. 17Babası kızını ona vermeyi reddederse, adam normal başlık parası neyse onu ödemelidir.
18*“Büyücü kadını yaşatmayacaksınız.
19*“Hayvanlarla cinsel ilişki kuran herkes öldürülecektir.
20*“RAB'den başka bir ilaha kurban kesen ölüm cezasına çarptırılacaktır.
21*“Yabancıya haksızlık ve baskı yapmayacaksınız. Çünkü siz de Mısır'da yabancıydınız.
22“Dul ve öksüzün hakkını yemeyeceksiniz. 23Yerseniz, bana feryat ettiklerinde onları kesinlikle işitirim. 24Öfkem alevlenir, sizi kılıçtan geçirtirim. Kadınlarınız dul, çocuklarınız öksüz kalır.
25*“Halkıma, aranızda yaşayan bir yoksula ödünç para verirseniz, ona tefeci gibi davranmayacaksınız. Üzerine faiz eklemeyeceksiniz. 26*Komşunuzun abasını rehin alırsanız, gün batmadan geri vereceksiniz. 27Çünkü tek örtüsü abasıdır, ancak onunla örtünebilir. Onsuz nasıl yatar? Bana feryat ederse işiteceğim, çünkü ben iyilikseverim.
28*“Tanrı'ya sövmeyeceksiniz. Halkınızın önderine lanet etmeyeceksiniz.
29“Ürününüzü ve şıranızı sunmakta gecikmeyeceksiniz. İlk doğan oğullarınızı bana vereceksiniz. 30Öküzlerinize, davarlarınıza da aynı şeyi yapacaksınız. Yedi gün analarıyla kalacaklar, sekizinci gün onları bana vereceksiniz.
31*“Benim kutsal halkım olacaksınız. Bunun içindir ki, kırda parçalanmış hayvanların etini yemeyecek, köpeklerin önüne atacaksınız.”
23:1“Yalan haber taşımayacaksınız. Haksız yere tanıklık ederek kötü kişiye yan çıkmayacaksınız.
2“Kötülük yapan kalabalığı izlemeyeceksiniz. Bir davada çoğunluktan yana konuşarak adaleti saptırmayacaksınız. 3*Duruşmada yoksulu kayırmayacaksınız.
4*“Düşmanınızın yolunu şaşırmış öküzüne ya da eşeğine rastlarsanız, onu kendisine geri götüreceksiniz. 5Sizden nefret eden kişinin eşeğini yük altında çökmüş görürseniz, kendi haline bırakıp gitmeyecek, ona yardımcı olacaksınız.
6*“Duruşmada yoksula karşı adaleti saptırmayacaksınız. 7Yalandan uzak duracak, suçsuz ve doğru kişiyi öldürmeyeceksiniz. Çünkü ben kötü kişiyi aklamam.
8“Rüşvet almayacaksınız. Çünkü rüşvet göreni kör eder, haklıyı haksız çıkarır.
9*“Yabancıya baskı yapmayacaksınız. Yabancılığın ne olduğunu bilirsiniz. Çünkü siz de Mısır'da yabancıydınız.
10*“Toprağınızı altı yıl ekecek, ürününü toplayacaksınız. 11Ama yedinci yıl nadasa bırakacaksınız; öyle ki, halkınızın arasındaki yoksullar yiyecek bulabilsin, onlardan artakalanı da yabanıl hayvanlar yesin. Bağınıza ve zeytinliğinize de aynı şeyi yapın.
12*“Altı gün çalışacak, yedinci gün dinleneceksiniz. Böylece hem öküzünüz, eşeğiniz dinlenir, hem de kadın kölenizin oğulları ve yabancılar rahat eder.
13“Söylediğim her şeyi yerine getirin. Başka ilahların adını anmayın, ağzınıza almayın.”
14“Yılda üç kez bana bayram yapacaksınız. 15*Size buyurduğum gibi, Aviv ayının belirli günlerinde yedi gün mayasız ekmek yiyerek Mayasız Ekmek Bayramı'nı kutlayacaksınız. Çünkü Mısır'dan o ay çıktınız.
“Kimse huzuruma eli boş çıkmasın.
16“Tarlaya ektiğiniz ürünleri biçtiğinizde ilk ürünlerle Hasat Bayramı'nı kutlayacaksınız.
“Yıl sonunda tarladan ürünlerinizi topladığınızda Ürün Devşirme Bayramı'nı kutlayacaksınız.
17“Bütün erkekleriniz yılda üç kez ben Egemen RAB'bin huzuruna çıkacaklar.
18“Evinizde maya bulunduğu sürece bana kurban kesmeyeceksiniz.
“Bayramda bana kurban edilen hayvanın yağı sabaha bırakılmamalı.
19**“Toprağınızın seçme ilk ürünlerini Tanrınız RAB'bin Tapınağı'na getireceksiniz.
“Oğlağı anasının sütünde haşlamayacaksınız.”
20“Yolda sizi koruması, hazırladığım yere götürmesi için önünüzden bir melek gönderiyorum. 21Ona dikkat edin, sözünü dinleyin, başkaldırmayın. Çünkü beni temsil ettiği için başkaldırınızı bağışlamaz. 22Ama onun sözünü dikkatle dinler, bütün söylediklerimi yerine getirirseniz, düşmanlarınıza düşman, hasımlarınıza hasım olacağım. 23Meleğim önünüzden gidecek, sizi Amor, Hitit, Periz, Kenan, Hiv ve Yevus topraklarına götürecek. Onları yok edeceğim. 24Onların ilahları önünde eğilmeyecek, tapınmayacaksınız; törelerini izlemeyeceksiniz. Tersine, ilahlarını yok edecek, dikili taşlarını büsbütün parçalayacaksınız. 25Tanrınız RAB'be tapacaksınız. Ekmeğinizi, suyunuzu bereketli kılacak, aranızdaki hastalıkları yok edeceğim. 26Ülkenizde kısır ve çocuk düşüren kadın olmayacak. Size uzun ömür vereceğim.
27“Dehşetimi önünüzden gönderecek, karşılaşacağınız bütün halkları şaşkına çevireceğim. Düşmanlarınız önünüzden kaçacak. 28Hivliler'i, Kenanlılar'ı, Hititler'i önünüzden kovmaları için önünüz sıra eşekarısı göndereceğim. 29Ama onları bir yıl içinde kovmayacağım. Yoksa ülke viran olur, yabanıl hayvanlar çoğaldıkça çoğalır, sayıları sizi aşar. 30Siz çoğalıncaya, toprağı yurt edininceye dek onları azar azar kovacağım.
31“Sınırlarınızı Kamış Denizi'nden Filist Denizi'ne, çölden Fırat Irmağı'na kadar genişleteceğim. Ülke halkını elinize teslim edeceğim. Onları önünüzden kovacaksınız. 32Onlarla ya da ilahlarıyla antlaşma yapmayacaksınız. 33Onları ülkenizde barındırmayacaksınız. Yoksa bana karşı günah işlemenize neden olurlar. İlahlarına taparsanız, size tuzak olur.”
AÇIKLAMA: Bu bölümde Rab henüz Mısır’dan kurtulmuş halkına Musa aracılığıyla kutsal ilkelerini ve temel buyruklarını aktarmaya devam eder. Hepsinde kusursuz bir adalet sergilenir. Tanrı’nın insanların sahip olduğu mala saygı duyulmasını ve çalan kişinin gereken telafiyi vermesini emreder. Sonra idamlık bazı durumları açıklar. Örneğin, büyücü kadın, hayvanlarla cinsel ilişki kuran ve putperestlik yapan yaşatılmayacaktır. Aynı zamanda temel bazı ilkelere de değinir. Mesela, yabancı, dul ve öksüz hakkı yenmeyecek, tefecilik yapılmayacak, Tanrı’ya veya önderlere lanet okunmayacak. Şimdi bazıları bu kadar kurala ne gerek var diyebilir. Ancak unutmayalım ki yeni kölelikten kurtulan bu kalabalığın Tanrı’dan başka bir yönetimleri yoktur. O yüzdendir ki bir baba çocuklarını nasıl eğitirse ve nerede nasıl davranmaları gerektiğini gösterirse, benzer şekilde Tanrı tek tek İsrail oğullarını eğitiyor. En önemlisi Rab onları kendisi gibi kutsal olmayı öğretiyor (22:31). Rab onların çevredeki putperestlerin yolunda gitmelerine izin vermiyor. İsrail ulusu her şeyiyle farklı emsalsiz bir halk olacaktı.
	Sonra Rab adaletin bazı temel ilkelerine daha değinir. Duruşmada taraf tutulmayacak, yalancı tanıklık verilmeyecek. Ama burada ilginç bir noktaya daha değiniyor. Rab düşmana düşmanca davranılmamalı der. İnsan yolunu şaşırmış düşmanının hayvanını bulursa sahibine sağ salim teslim etmeli. Yani adalet derken kendimizi kötü ve kinli duygular beslemekten korumalıyız. Devamında Rab rüşveti tümden yasaklar çünkü adaletin gözünü kör ediyor. Aynı zamanda yabancıya baskı yapılmayacak çünkü hepimiz bir zamanlar gurbette yaşadık. Ekilen toprağa da haksızlık kabul edilmeyecektir, altı yıl işlendikten sonra yedinci yıl nadasa bırakılması gerek. Anlaşılan şu ki Tanrı için adalet çok önemli ve kapsamlı bir kavram. Özet olarak şunu belirtir: ‘Ben kötü kişiyi aklamam’ (23:7). Adalet Tanrı’nındır ve eninde sonunda gerekeni yapacaktır.
	Bölümün devamında Rab İsrail ulusu için belirlenen üç büyük bayrama kısaca değinir. Birincisi ‘Mayasız Ekmek Bayramı’ ilk baharda kutlanır ve İsrail’in Mısır’dan kurtulmasını anar. İkinci bayram ‘Hasat Bayramı’ bir öncekinden 50 gün sonra kutlanır ve hasadın ilk ürünü Tanrı’ya sunulur. Son büyük bayram ‘Ürün Devşirme Bayramı’ son baharda olur ve hasadın tamamını veren Tanrı’yı yüceltmek için düzenlenir. Bu üç tarihte İsraillilerin bir araya gelip Tanrı’yı tapınmaları gerekti. Bayramlar Tanrı’nın özel halkı olduklarını ve sahip oldukları her şey için Tanrı’ya borçlu olduklarını anımsamak için önemli bir rol oynadılar. Daha sonra Rab bayramların içeriğini daha da açar (Yasanın Tekrarı 16). Bölümün son kısmında Rab halkın önünde gönderdiği Melekten söz eder. Sözünü ettiği Melek muhtemelen Musa’ya baştan görünen Rab’bin Meleğidir (3:2). Ardından Rab aynı Melek aracılığıyla gündüz bir bulut olarak ve geceleyin bir ateş sütunu olarak halkına göründüğünü okuduk (13:21-22, 14:19). Kutsal Kitap’ın bir çok yerinde görünen bu özel varlığın Tanrı Oğlu’nun henüz insan olarak dünyaya gelmemiş görünür şekli olduğu düşünülüyor. Çünkü sıradan bir melekten çok daha büyük bir rol oynuyor ve konuştuğu zaman Rab adına konuşur. Anlaşılan şu ki İsa Mesih baştan beri halkının yanı başındaydı.
Mart 17
ANTLAŞMA TÖRENİ
Mısır’dan Çıkış 24:1-18
1RAB Musa'ya, “Sen, Harun, Nadav, Avihu ve İsrail ileri gelenlerinden yetmiş kişi bana gelin” dedi, “Bana uzaktan tapın. 2Yalnız sen bana yaklaşacaksın. Ötekiler yaklaşmamalı. Halk seninle dağa çıkmamalı.”
3Musa gidip RAB'bin bütün buyruklarını, ilkelerini halka anlattı. Herkes bir ağızdan, “RAB'bin her söylediğini yapacağız” diye karşılık verdi. 4Musa RAB'bin bütün buyruklarını yazdı. Sabah erkenden kalkıp dağın eteğinde bir sunak kurdu, İsrail'in on iki oymağını simgeleyen on iki taş sütun dikti. 5Sonra İsrailli gençleri gönderdi. Onlar da RAB'be yakmalık sunular sundular, esenlik kurbanları olarak boğalar kestiler. 6Musa kanın yarısını leğenlere doldurdu, öbür yarısını sunağın üzerine döktü. 7Sonra antlaşma kitabını alıp halka okudu. Halk, “RAB'bin her söylediğini yapacağız, O'nu dinleyeceğiz” dedi.
8Musa leğenlerdeki kanı halkın üzerine serpti ve, “Bütün bu sözler uyarınca, RAB'bin sizinle yaptığı antlaşmanın kanı budur” dedi.
9Sonra Musa, Harun, Nadav, Avihu ve İsrail ileri gelenlerinden yetmiş kişi dağa çıkarak 10İsrail'in Tanrısı'nı gördüler. Tanrı'nın ayakları altında laciverttaşını andıran bir döşeme vardı. Gök gibi duruydu. 11Tanrı İsrail soylularına zarar vermedi. Tanrı'yı gördüler, sonra yiyip içtiler.
12RAB Musa'ya, “Dağa, yanıma gel” dedi, “Burada bekle, halkın öğrenmesi için üzerine yasalarla buyrukları yazdığım taş levhaları sana vereceğim.”
13Musa'yla yardımcısı Yeşu hazırlandılar. Musa Tanrı Dağı'na çıkarken, 14İsrail ileri gelenlerine, “Geri dönünceye kadar bizi burada bekleyin” dedi, “Harun'la Hur aranızda; kimin sorunu olursa onlara başvursun.”
15Musa dağa çıkınca, bulut dağı kapladı. 16RAB'bin görkemi Sina Dağı'nın üzerine indi. Bulut dağı altı gün örttü. Yedinci gün RAB bulutun içinden Musa'ya seslendi. 17RAB'bin görkemi İsrailliler'e dağın doruğunda yakıcı bir ateş gibi görünüyordu. 18*Musa bulutun içinden dağa çıktı. Kırk gün kırk gece dağda kaldı.
AÇIKLAMA: Şimdiye kadar Rab İsrail ulusuyla yapacağı antlaşmanın temel unsurlarını belirtmişti. Artık antlaşmayı onaylama vakti geldi. Rab Musa, ağabeyi Harun’la iki oğlu ve halkın yetmiş önderinden oluşan bir heyeti huzuruna davet eder. Normal şartlarda Tanrı’nın huzuruna yaklaşmak ani ölümle sonuçlanırdı ancak bu durumda Rab onlara lütfunu gösterir ve huzuruna buyurur. Ama dağa çıkmadan önce Musa Rab’bin söylediklerini halka iletir. İsrail oğulları da ‘Rab’bin söylediği her şeyi yapacağız’ diye karşılık verdiler. Böylece Musa Rab ile İsrail arasındaki antlaşma koşullarını yazıya döker. Ertesi gün erkenden kalkıp Sina Dağının eteklerinde bir sunak kurur. Karşısında İsrail’in on iki oymağını temsil eden on iki taş sütun diker. Sonra bir takım kurbanlar kesilir ve Musa kanın yarısını sunağın üzerine döker, öbür yarısını ise halkın üzerine serpmek üzere leğenlere döker. Bu sırada yazılı antlaşmayı halka okur ve onların onayını aldıktan sonra leğendeki kanı onların üzerine serpti.
Şimdi bu ritüel doğal olarak bize çok tuhaf geliyor ama o dönemki insanlara hiç de tuhaf değildi. O dönemde önemli bir antlaşmaya imza atmak isteyen iki kişi bir kurban keserdi ve birlikte parçalanan hayvanların arasından yürüyerek sözleşmeyi onaylarlardı. Bunun mesajı şuydu: kendine düşeni yapmayanın son hali bu hayvanlarınki gibi olsun. Bunun aynısını Rab’bin İbrahim’le yaptığı anlaşmada görebiliyoruz (Yaratılış 15). Bir antlaşmada kanın dökülmesi çok önemli bir rol oynuyordu. Verilen sözlere netlik ve kesinlik kazandırıyordu. Mesajı çok açık ve güçlü: Ölüm pahasına da olsa gerekeni yapacağım demek. Dikili taşlara gelince Yakup’la Lavan arasındaki antlaşmada birer tanık olarak kullanıldıklarını görebiliyoruz. Sonra da birlikte yemek yediler (bkz. Yaratılış 31:43-53). Benzer şekilde Musa İsrail halkıyla antlaşmayı onayladıktan sonra önderlerinden oluşan temsilci bir heyetle Rab’bin huzuruna çıkar ve birlikte göksel bir şölene otururlar. Karşılaştıkları manzara gerçekten harika. Tanrı’nın tahtının dibinde laciverttaşı renginde gök gibi duru bir zemin var. Rab’bin huzurunda muazzam bir ziyafet çekerler. Bu sırada ‘İsrail’in Tanrısını gördüler’ cümlesi bizi şaşırtabilir. Başka ayetlerden Ruh olan Tanrı’yı görmenin mümkün olmadığını okuyoruz (33:10, Yuhanna 1:18). Ancak Tanrı’nın zaman zaman görkemini yansıtan ve varlığını temsil eden bir görüntü ile insanlara göründüğünü görüyoruz (Yeşaya 6, Hezekiel 1-2). Sonuç olarak Tanrı ‘yaklaşılmaz ışıkta’ yaşadığı halde kendi isteği uyarınca insanlara farklı şekillerde görüntülenebileceğini de anlıyoruz.
Antlaşma töreni bittikten sonra Rab antlaşmanın temel koşulları kazılı bulunan taş levhaları almak üzere Musa’yı huzuruna yine çağırır. Böylece Musa kırk gün ve kırk gece Sina Dağında Rab’le birlikte kalır. Tanrı’nın İsrail’le yaptığı bu antlaşmanın önemi çok büyük. Hatta Kutsal Kitabın ilk kısmına ‘Eski Antlaşma’ dememiz bundan kaynaklanıyor. Ne var ki ilerleyen bölümlerde göreceğimiz gibi İsrail ulusu kurulan antlaşmayı hemen bozuyor. Rab yine de antlaşmayı sürdürmeye söz veriyor fakat İsrail’in tarihi boyunca halkın antlaşmayı tekrar ve tekrar çiğnediğine şahit oluyoruz. Bu  yüzden Rab yeni bir antlaşma yapmaya karar veriyor (Yeremya 31:31-34). Bu antlaşmada Rab halkının tüm günahlarını silmeye söz veriyor. İsa Mesih geldiğinde bu antlaşmayı kendi kanıyla imzalıyor (Matta 26:28). Mesih’in ölümü bu açıdan kilit bir rol oynuyor çünkü ‘kan dökülmeden bağışlama olmaz’ (İbraniler 9:22). Böylece Yeni Antlaşmanın aracısı olan Mesih’in kanı insanların bütün suçlarının fidyesi olarak sunulmuştur. Musa’yla gelen Eski Antlaşma insanları Tanrı’yla barıştıramadı. İsa Mesih’le gelen Yeni Antlaşma ise günahlarımızı affettirerek hepimizin Tanrı’nın huzuruna ebediyen çıkmamızı sağladı (İbraniler 10:15-25).
Mart 18
RABBİN KONUTU
Mısır’dan Çıkış 25:1-26:37
1RAB Musa'ya şöyle dedi: 2“İsrailliler'e söyle, bana armağan getirsinler. Gönülden veren herkesin armağanını alın. 3Onlardan alacağınız armağanlar şunlardır: Altın, gümüş, tunç; 4lacivert, mor, kırmızı iplik; ince keten, keçi kılı, 5deri, kırmızı boyalı koç derisi, akasya ağacı, 6kandil için zeytinyağı, mesh yağıyla güzel kokulu buhur için baharat, 7başkâhinin efoduyla göğüslüğü için oniks ve öbür kakma taşlar.
8“Aralarında yaşamam için bana kutsal bir yer yapsınlar. 9Konutu ve eşyalarını sana göstereceğim örneğe tıpatıp uygun yapın.”
10“Akasya ağacından bir sandık yapsınlar. Boyu iki buçuk, eni ve yüksekliği birer buçuk arşın olsun. 11İçini de dışını da saf altınla kapla. Çevresine altın pervaz yap. 12Dört altın halka döküp dört ayağına tak. İkisi bir yanda, ikisi öbür yanda olacak. 13Akasya ağacından sırıklar yapıp altınla kapla. 14Sandığın taşınması için sırıkları yanlardaki halkalara geçir. 15Sırıklar sandığın halkalarında kalacak, çıkarılmayacak. 16Antlaşmanın taş levhalarını sana vereceğim. Onları sandığın içine koy.
17“Saf altından bir Bağışlanma Kapağı yap. Boyu iki buçuk, eni bir buçuk arşın olacak. 18Kapağın iki kenarına dövme altından birer Keruv yap. 19Keruvlar'dan birini bir kenara, öbürünü öteki kenara, kapakla tek parça halinde yap. 20Keruvlar yukarı doğru açık kanatlarıyla kapağı örtecek. Yüzleri birbirine dönük olacak ve kapağa bakacak. 21Kapağı sandığın üzerine, sana vereceğim taş levhaları ise sandığın içine koy. 22Seninle orada, Levha Sandığı'nın üstündeki Keruvlar arasında, Bağışlanma Kapağı'nın üzerinde görüşeceğim ve İsrailliler için sana buyruklar vereceğim.”
23“Akasya ağacından bir masa yap. Boyu iki, eni bir, yüksekliği bir buçuk arşın olacak. 24Masayı saf altınla kapla. Çevresine altın pervaz yap. 25Pervazın çevresine dört parmak eninde bir kenarlık yaparak altın pervazla çevir. 26Masa için dört altın halka yap, dört ayak üzerindeki dört köşeye yerleştir. 27Masanın taşınması için sırıkların içinden geçeceği halkalar kenarlığa yakın olmalı. 28Sırıkları akasya ağacından yap, altınla kapla. Masa onlarla taşınacak. 29Masa için saf altından tabaklar, sahanlar, dökmelik sunu testileri, tasları yap. 30*Ekmekleri sürekli olarak huzuruma, masanın üzerine koyacaksın.”
31“Saf altından bir kandillik yap. Ayağı, gövdesi dövme altın olsun. Çanak, tomurcuk ve çiçek motifleri kendinden olsun. 32Kandillik üç kolu bir yanda, üç kolu öteki yanda olmak üzere altı kollu olacak. 33Her kolda badem çiçeğini andıran üç çanak, tomurcuk ve çiçek motifi bulunacak. Altı kol da aynı olacak. 34Kandilliğin gövdesinde badem çiçeğini andıran dört çanak, tomurcuk ve çiçek motifi olacak. 35Kandillikten yükselen ilk iki kolun, ikinci iki kolun, üçüncü iki kolun altında kendinden birer tomurcuk bulunacak. Toplam altı kol olacak. 36Tomurcukları, kolları tek parça olan kandillik saf dövme altından olacak.
37“Kandillik için yedi kandil yap; kandiller karşısını aydınlatacak biçimde yerleştirilsin. 38Fitil maşaları, tablaları saf altından olacak. 39Bütün takımları dahil kandilliğe bir talant saf altın harcanacak. 40*Her şeyi sana dağda gösterilen örneğe göre yapmaya dikkat et.”
26:1“Tanrı'nın Konutu'nu on perdeden yap. Perdeler lacivert, mor, kırmızı iplikle özenle dokunmuş ince ketenden olsun, üzeri Keruvlar'la ustaca süslensin. 2Her perdenin boyu yirmi sekiz, eni dört arşın olmalı. Bütün perdeler aynı ölçüde olacak. 3Perdeler beşer beşer birbirine eklenerek iki takım perde yapılacak. 4Birinci takımın kenarına lacivert ilmekler aç. Öbür takımın kenarına da aynı şeyi yap. 5Birinci takımın ilk perdesiyle ikinci takımın son perdesine ellişer ilmek aç. İlmekler birbirine karşı olmalı. 6Elli altın kopça yap, perdeleri kopçalayarak çadırı birleştir. Böylece konut tek parça haline gelecek.
7“Konutun üstünü kaplayacak çadır için keçi kılından on bir perde yap. 8Her perdenin boyu otuz, eni dört arşın olacak. On bir perde de aynı ölçüde olmalı. 9Beş perde birbirine, altı perde birbirine birleştirilecek. Altıncı perdeyi çadırın önünde katla. 10Her iki perde takımının kenarlarına ellişer ilmek aç. 11Elli tunç kopça yap, kopçaları ilmeklere geçir ki, çadır tek parça haline gelsin. 12Çadırın perdelerinden artan yarım perde konutun arkasından sarkacak. 13Perdelerin uzun kenarlarından artan kumaş çadırın yanlarından birer arşın sarkarak konutu örtecek. 14Çadır için kırmızı boyalı koç derilerinden bir örtü, onun üstüne de deriden başka bir örtü yap.
15“Konut için akasya ağacından dikine çerçeveler yap. 16Her çerçevenin boyu ons, eni bir buçuk arşın olacak. 17Çerçevelerin birbirine uyan iki paralel çıkıntısı olacak. Konutun bütün çerçevelerini aynı biçimde yapacaksın. 18Konutun güneyi için yirmi çerçeve yap. 19Her çerçevenin altında iki çıkıntı için birer taban olmak üzere, yirmi çerçevenin altında kırk gümüş taban yap. 20-21Konutun öbür yanı, yani kuzeyi için de yirmi çerçeve ve her çerçevenin altında iki taban olmak üzere kırk gümüş taban yap. 22Konutun batıya bakacak arka tarafı için altı çerçeve yap. 23Arkada konutun köşeleri için iki çerçeve yap. 24Bu köşe çerçevelerinin alt tarafı ayrı kalacak, üst tarafı ise birinci halkayla birleştirilecek. İki köşeyi oluşturan iki çerçeve aynı biçimde olacak. 25Böylece sekiz çerçeve ve her çerçevenin altında iki taban olmak üzere on altı gümüş taban olacak.
26-27“Konutun bir yanındaki çerçeveler için beş, öbür yanındaki çerçeveler için beş, batıya bakan arka tarafındaki çerçeveler için de beş olmak üzere akasya ağacından kirişler yap. 28Çerçevelerin ortasındaki kiriş çadırın bir ucundan öbür ucuna geçecek. 29Çerçeveleri ve kirişleri altınla kapla, kirişlerin geçeceği halkaları da altından yap.
30“Konutu dağda sana gösterilen plana göre yap.
31“Lacivert, mor, kırmızı iplikle özenle dokunmuş ince ketenden bir perde yap; üzerini Keruvlar'la ustaca süsle. 32Dört gümüş taban üstünde duran akasya ağacından altın kaplı dört direk üzerine as. Çengelleri altın olacak. 33*Perdeyi kopçaların altına asıp Levha Sandığı'nı perdenin arkasına koy. Perde Kutsal Yer'le En Kutsal Yer'i birbirinden ayıracak. 34Bağışlanma Kapağı'nı En Kutsal Yer'de bulunan Levha Sandığı'nın üzerine koy. 35Masayı perdenin öbür tarafına, konutun kuzeye bakan yanına yerleştir; kandilliği masanın karşısına, konutun güney tarafına koy.
36“Çadırın giriş bölümüne lacivert, mor, kırmızı iplikle özenle dokunmuş ince ketenden nakışlı bir perde yap. 37Perdeyi asmak için akasya ağacından beş direk yap, altınla kapla. Çengelleri de altın olacak. Direkler için tunçtan beş taban dök.”
AÇIKLAMA: Rab İsrail halkıyla antlaşma yaparak onlarla birlikte olacağına söz verdi ama bu vaadi sadece sözde kalmayacaktı. Bu sırada Musa Sina Dağının üstünde Tanrı’yla kırk gün geçiriyor. Oradayken İsrail halkı arasındaki kutsal huzurunu belirtmek adına ordugahın ortasında kurulacak koskoca bir buluşma çadırı kurmaları için talimat vermeye başlar. Bu çadırın bir çok fonksiyonu olacak. En başta Tanrı’nın halkıyla birlikte yaşamaya karar verdiğini gösterir (25:8). Yahve Tanrı uzak ve yabancı biri değil, O halkını sever ve onlarla iç içe olmak istiyor. Aynı zamanda çadırda gerçekleşen törenler Tanrı’nın kutsal olup günaha asla tahammül göstermeyeceğini belirtir (29:43). Kutsal çadır Tanrı’yla buluşma noktası aynı zamanda halkın kahinlerin yardımıyla günahlarına karşılık Tanrı’ya kurbanlar sundukları mekandır. Kısacası çadır Tanrı’nın varlığını simgelerdi. Tabii ki Tanrı ruhtur ve esas mabedi göklerdedir, yani bir çadıra sığması imkansız. Yine de bu çadır sayesinde İsrail halkı aralarında etkin olan Tanrı’nın varlığını hissedebiliyordu ve kahinler aracılığıyla ona ulaşabiliyorlardı (Yeşaya 66:1,2; Elç. İşleri 7:44-50).
	Buluşma Çadırına gelince yapımı ne kadar basit görünse de esas muazzam bir eserdi. Dikdörtgen şeklindeki çadır iki bölüme ayrılırdı. Kare şeklindeki giriş bölümüne ‘Kutsal Yer’ denirdi. Arkasında kalın bir perdeyle kapanmış ve ‘En Kutsal Yer’ diye adlandırılan bir bölüm daha vardı. En Kutsal Yer’de tek bir eşya vardı: Antlaşma Sandığı. Bu sandık İsrail ulusunun en kutsal eşyası sayılırdı çünkü bire bir Tanrı’nın tahtını sembolize ederdi. İçi dışı saf altınla kaplanan sandığın içinde Tanrı’nın Musa’ya verdiği 10 emir tabletleri gibi bazı kutsal eşyalar bulunurdu. Ama esas önemli olan ‘Bağışlanma Kapağı’ denen ve karşı karşıya duran iki altın Keruv’la taçlanan kapak kısmıydı. Yılda bir kere başkâhin En Kutsal Yere girer ve tüm ulusun günahlarının bağışlanması için kurban kanını Tanrı’ya sunardı (bkz. Levililer 16). Onun dışında hiç kimse buraya giremezdi. Hemen dışındaki Kutsal Yer’de toplam üç önemli eşya vardı: Ekmek masası, Kandillik ve Buhur Sunağı. Saf altınla kaplı bu eşyalar günlük olarak kahinlerin hizmetlerinin odağıydılar. Ekmek masasına her gün 12 adet taze ekmek konulurdu. Kandilliğin tomurcuk ve çiçek motifleriyle süslü yedi dalın üzerindeki kandiller günlük bakıma muhtaçtı. Bu eşyalar Tanrı’nın halkının ihtiyacını karşılayan ve onlara yolu gösteren sadık Rab’bi olduğunu hatırlatırdı.
	Esas çadıra gelince ağaçtan yapılan bir çerçeve üzerinde asılan bir takım süslü lacivert, mor ve kırmızı perde ile keçi derilerinden yapıldığını görüyoruz. Çadırın ve içindeki bütün eşyaların taşınabilir olması önemliydi çünkü periyodik olarak İsrail ulusu göç ediyordu. Yine de kısıtlı imkanlar ve ilkel yöntemler ile yapılacak olan bu çadır son derece ihtişamlı bir yapıydı. İlerleyen bölümlerde nasıl yapıldığına dair pek çok zaman ayırılır. Burada ise Tanrı’nın bununla vurgulamak istediği gerçeği anlamak çok önemli. Dikkat edersek Buluşma Çadırında hiç bir heykel ya da put yoktu. Daha sonra Tanrı’nın varlığını temsil eden ateşli bulutun çadırı doldurduğunu okuyoruz. Bununla Tanrı halkıyla birlikte olmak istediğini vurguluyordu. O kuru ibadet ya da mekanik bir din değil yakın bir ilişki arzuluyor. Yeni Antlaşma’ya gelince artık bir tapınak yapısına gereksinim yoktur çünkü Mesih’e inanan herkes birer tapınak olup Kutsal Ruh’a ev sahipliği yapar. (1.Korintliler 6:19). Benzer şekilde Kilise topluğu genel anlamda tapınak görevini sürdürmeye başlar (1.Korintliler 3:16, Efesliler 2:21). Yeni gök ve yeryüzünde de artık tapınak olmayacak çünkü imanlılar Tanrı’yla birlikte yaşayacaklar (Vahiy 21:22).
Mart 19
KAHİNLER
Mısır’dan Çıkış 27:1-29:46
1“Sunağı akasya ağacından kare biçiminde yap. Eni ve boyu beşer arşın, yüksekliği üç arşın olacak. 2Dört üst köşesine kendinden boynuzlar yaparak hepsini tunçla kapla. 3Sunak için yağ ve kül kovaları, kürekler, çanaklar, büyük çatallar, ateş kapları yap. Tümü tunç olacak. 4Ağ biçiminde tunç bir ızgara da yap, dört köşesine birer tunç halka tak. 5Izgarayı sunağın kenarının altına koy. Öyle ki, aşağı doğru sunağın yarısına yetişsin. 6Sunak için akasya ağacından sırıklar yap, tunçla kapla. 7Sırıklar halkalara geçirilecek ve sunak taşınırken iki yanında olacak. 8Sunağı tahtadan, içi boş yapacaksın. Tıpkı dağda sana gösterildiği gibi olacak.”
9“Konuta bir avlu yap. Avlunun güney tarafı için yüz arşın boyunda, özenle dokunmuş ince keten perdeler yapacaksın. 10Perdeler için yirmi direk yapılacak; direklerin tabanları tunç, çengelleri ve çengel çemberleri gümüş olacak. 11Kuzey tarafı için yüz arşın boyunda perdeler, yirmi direk, direkler için yirmi tunç taban yapılacak. Direklerin çengelleriyle çemberleri gümüşten olacak.
12“Avlunun batı tarafı için elli arşın boyunda perde, on direk, on taban yapılacak. 13Doğuya bakan tarafta avlunun eni elli arşın olacak. 14Girişin bir tarafında on beş arşın boyunda perde, üç direk ve üç taban olacak. 15Girişin öbür tarafında da on beş arşın boyunda perde, üç direk ve üç taban olacak.
16“Avlunun girişinde lacivert, mor, kırmızı iplikle, özenle dokunmuş ince ketenden yirmi arşın boyunda nakışlı bir perde olacak. Dört direği ve dört tabanı bulunacak. 17Avlunun çevresindeki bütün direkler gümüş çemberlerle donatılacak. Çengelleri gümüş, tabanları tunç olacak. 18Avlunun boyu yüz, eni elli, çevresindeki perdelerin yüksekliği beş arşın olacak. Perdeleri özenle dokunmuş ince ketenden, tabanları tunçtan olacak. 19Konutta her türlü hizmet için kullanılacak bütün aletler, konutun ve avlunun bütün kazıkları da tunçtan olacak.”
20“İsrail halkına buyruk ver, kandilin sürekli yanıp ışık vermesi için saf sıkma zeytinyağı getirsinler. 21Harun'la oğulları kandilleri benim huzurumda, Buluşma Çadırı'nda, Levha Sandığı'nın önündeki perdenin dışında, akşamdan sabaha kadar yanar tutacaklar. İsrailliler için kuşaklar boyunca sürekli bir kural olacak bu.”
28:1“Bana kâhinlik etmeleri için İsrailliler arasından ağabeyin Harun'u, oğulları Nadav, Avihu, Elazar ve İtamar'ı yanına al. 2Ağabeyin Harun'a görkem ve saygınlık kazandırmak için kutsal giysiler yap. 3Bilgelik verdiğim becerikli adamlara söyle, Harun'a giysi yapsınlar. Öyle ki, bana kâhinlik etmek için kutsal kılınmış olsun. 4Yapacakları giysiler şunlardır: Göğüslük, efod, kaftan, nakışlı mintan, sarık, kuşak. Bana kâhinlik etmeleri için ağabeyin Harun'a ve oğullarına bu kutsal giysileri yapacaklar. 5Altın sırma, lacivert, mor, kırmızı iplik, ince keten kullanacaklar.”
6“Efodu altın sırmayla, lacivert, mor, kırmızı iplikle, özenle dokunmuş ince ketenden ustaca yapacaklar. 7Bağlanabilmesi için iki köşesine takılmış ikişer omuzluğu olacak. 8Efodun üzerinde efod gibi ustaca dokunmuş bir şerit olacak. Efodun bir parçası gibi lacivert, mor, kırmızı iplikle, altın sırmayla, özenle dokunmuş ince ketenden olacak. 9-10İki oniks taşı alacak, İsrailoğulları'nın adlarını, doğuş sırasına göre altısını birinin, altısını ötekinin üzerine oyacaksın. 11-12İsrailoğulları'nın adlarını bu iki taşın üzerine usta oymacıların mühür oyduğu gibi oyacaksın. Taşları altın yuvalar içine koyduktan sonra İsrailliler'in anılması için efodun omuzluklarına tak. Harun, anılmaları için onların adlarını RAB'bin önünde iki omuzunda taşıyacak. 13-14Altın yuvalar ve saf altından iki zincir yap. Zincirleri örme kordon gibi yapıp yuvalara yerleştir.”
15“Usta işi bir karar göğüslüğü yap. Onu da efod gibi, altın sırmayla, lacivert, mor, kırmızı iplikle, özenle dokunmuş ince ketenden yap. 16Dört köşe, eni ve boyu birer karış olacak; ikiye katlanacak. 17Üzerine dört sıra taş yuvası kak. Birinci sırada yakut, topaz, zümrüt; 18ikinci sırada firuze, laciverttaşı, aytaşı; 19üçüncü sırada gökyakut, agat, ametist; 20dördüncü sırada sarı yakut, oniks ve yeşim olacak. Taşlar altın yuvalara kakılacak. 21On iki taş olacak. Üzerlerine mühür oyar gibi İsrailoğulları'nın adları bir bir oyulacak. Bu taşlar İsrail'in on iki oymağını simgeleyecek.
22“Göğüslük için saf altından örme zincirler yap. 23İki altın halka yap, göğüslüğün üst iki köşesine birer halka koy. 24İki örme altın zinciri göğüslüğün köşelerindeki halkalara tak. 25Zincirlerin öteki iki ucunu iki yuvanın üzerinden geçirerek efodun ön tarafına, omuzlukların üzerine bağla. 26İki altın halka daha yap; her birini göğüslüğün alt iki köşesine, efoda bitişik iç kenarına tak. 27İki altın halka daha yap; efodun önündeki omuzluklara alttan, dikişe yakın, ustaca dokunmuş şeridin yukarısına tak. 28Göğüslüğün halkalarıyla efodun halkaları lacivert kordonla birbirine bağlanacak. Öyle ki, göğüslük efodun ustaca dokunmuş şeridinin yukarısında kalsın ve efoddan ayrılmasın.
29“Harun Kutsal Yer'e girerken, İsrailoğulları'nın adlarının yazılı olduğu karar göğüslüğünü yüreğinin üzerinde taşıyacak. Öyle ki, ben, RAB halkımı sürekli anımsayayım. 30Urim'le Tummim'i karar göğüslüğünün içine koy; öyle ki, Harun ne zaman huzuruma çıksa yüreğinin üzerinde olsunlar. Böylece Harun İsrailoğulları'nın karar vermek için kullandıkları Urim'le Tummim'i RAB'bin huzurunda sürekli yüreğinin üzerinde taşıyacak.”
31“Efodun altına giyilen kaftanı salt lacivert iplikten yap. 32Ortasında baş geçecek kadar bir boşluk bırak. Yırtılmaması için boşluğun kenarlarını yaka gibi dokuyarak çevir. 33Kaftanın kenarını çepeçevre lacivert, mor, kırmızı iplikten nar motifleriyle beze, aralarına altın çıngıraklar tak. 34Eteğin ucu bir altın çıngırak, bir nar, bir altın çıngırak, bir nar olmak üzere çepeçevre kaplanacak. 35Harun hizmet ederken bu kaftanı giyecek. En Kutsal Yer'e, huzuruma girip çıkarken duyulan çıngırak sesi onun ölmediğini gösterecek.
36“Saf altından bir levha yap ve üzerine mühür oyar gibi ‘RAB'be adanmıştır’ sözünü oy; 37lacivert bir kordonla sarığın ön tarafına bağla. 38Harun onu alnında taşıyacak. İsrailliler kutsal bağışlarını getirirken suç işlemişlerse, suçlarını Harun taşıyacak; onlar önümde kabul görsün diye levha sürekli Harun'un alnında bulunacak.
39“İnce ketenden işlemeli bir mintan doku, ince ketenden bir sarık, bir de nakışlı kuşak yap.
40“Harun'un oğullarına mintanlar, kuşaklar, görkem ve saygınlık kazandıracak başlıklar yap. 41Bu giysileri ağabeyin Harun'a ve oğullarına giydir; sonra bana kâhinlik etmeleri için onları meshedip ata ve kutsal kıl.
42“Edep yerlerini örtmek için onlara keten donlar yap. Boyu belden uyluğa kadar olacak. 43Harun'la oğulları Buluşma Çadırı'na girdiklerinde ya da Kutsal Yer'de hizmet etmek üzere sunağa yaklaştıklarında, suç işleyip ölmemek için bu donları giyecekler. Harun ve soyundan gelenler için sürekli bir kural olacak bu.”
29:1“Bana kâhinlik edebilmeleri için, Harun'la oğullarını kutsal kılmak üzere şunları yap: Bir boğa ile iki kusursuz koç al. 2İnce buğday unundan mayasız ekmek, zeytinyağıyla yoğrulmuş mayasız pideler, üzerine yağ sürülmüş mayasız yufkalar yap. 3Bunları bir sepete koyup boğa ve iki koçla birlikte bana getir. 4Harun'la oğullarını Buluşma Çadırı'nın giriş bölümüne getirip yıka. 5Giysileri al; mintanı, efodun altına giyilen kaftanı, efodu ve göğüslüğü Harun'a giydir. Efodun ustaca dokunmuş şeridini bağla. 6Başına sarığı sar, üzerine de kutsal tacı koy. 7Sonra mesh yağını al, başına dökerek onu meshet. 8Harun'un oğullarını öne çıkarıp onlara mintan giydir. 9Bellerine kuşak bağla, başlarına başlık koy. Kalıcı bir kural olarak kâhinlik onların işi olacak. Böylece Harun'la oğullarını atamış olacaksın.
10“Boğayı Buluşma Çadırı'nın önüne getir, Harun'la oğulları ellerini boğanın başına koysunlar. 11Boğayı huzurumda, Buluşma Çadırı'nın giriş bölümünde keseceksin. 12Kanını parmağınla sunağın boynuzlarına sür, artan kanı sunağın dibine dök. 13Hayvanın bağırsak ve işkembe yağlarını, karaciğer perdesini, böbreklerini ve böbrek yağlarını sunağın üzerinde yakacaksın. 14Etini, derisini, gübresini de ordugahın dışında yak. Bu günah sunusudur.
15“Bir koç getir, Harun'la oğulları ellerini koçun başına koysunlar. 16Koçu sen kes. Kanını sunağın her yanına dök. 17Koçu parçalara ayırıp bağırsaklarını, işkembesini, ayaklarını yıka, başla öteki parçaların yanına koy. 18*Sonra koçun tümünü sunağın üzerinde yak. Bu RAB'be sunulan yakmalık sunu, RAB'bi hoşnut eden koku, O'nun için yakılan sunudur.
19“Öteki koçu getir, Harun'la oğulları ellerini koçun başına koysunlar. 20Koçu sen kes. Kanını Harun'la oğullarının sağ kulak memelerine, sağ el ve ayaklarının baş parmaklarına sür. Artan kanı sunağın her yanına dök. 21Sunağın üzerindeki kanı ve mesh yağını Harun'la oğullarının ve giysilerinin üzerine serp. Böylece Harun'la oğulları ve giysileri kutsal kılınmış olacak.
22“Koçun yağını, kuyruk yağını, bağırsak ve işkembe yağlarını, karaciğer perdesini, böbreklerini, böbrek yağlarını ve sağ budunu al. –Çünkü bu, biri göreve atanırken kesilen koçtur.– 23Huzurumdaki mayasız ekmek sepetinden bir somun, yağlı pide ve yufka al, 24hepsini Harun'la oğullarının eline ver. Bunları benim huzurumda sallamalık sunu olarak salla, 25sonra ellerinden alıp sunakta yakmalık sunuyla birlikte beni hoşnut eden koku olarak yak. Bu, RAB için yakılan sunudur.
26“Harun'un atanması için sunulacak koçun döşünü huzurumda sallamalık sunu olarak salla. O döş senin payın olacak. 27Harun'la oğullarının atanması için kesilen koçun sallanmış olan döşüyle bağış olarak sunulan budunu bana ayır. 28İsrailliler bunları sürekli Harun'la oğullarının payına ayıracak. Bu, İsrailliler'in RAB'be sunduğu esenlik kurbanlarından biridir.
29“Harun'un kutsal giysileri, kendinden sonra oğullarına kalacak. Meshedilip atanırlarken bu giysileri giyecekler. 30Harun'un yerine kâhin olan oğlu, Kutsal Yer'de hizmet etmek üzere Buluşma Çadırı'na girdiğinde yedi gün bu giysileri giyecek.
31-32“Harun'la oğulları göreve atanırken kesilen koçun etini kutsal bir yerde haşlayacaksın. Haşlanan eti ve sepetteki ekmeği Buluşma Çadırı'nın giriş bölümünde yiyecekler. 33Atanıp kutsal kılınmaları için günahları bağışlatan bu sunuları yalnız onlar yiyebilir. Yabancı biri yiyemez, çünkü bu sunular kutsaldır. 34Atanmaları için kesilen kurbanın etinden ya da ekmekten sabaha artan olursa, yakacaksın. Bunlar yenmeyecek, çünkü kutsaldır.
35“Harun'la oğulları için sana buyurduklarımın hepsini yap. Atanmaları yedi gün sürecek. 36Günah bağışlatmak için günah sunusu olarak her gün bir boğa sunacaksın. Sunağı arındırmak için günah sunusu sun, kutsal kılmak için de meshet. 37Yedi gün sunağı arındırarak kutsal kılacaksın. Böylece sunak çok kutsal olacak. Ona dokunan her şey de kutsal sayılacaktır.”
38“Düzenli olarak her gün sunağın üzerinde bir yaşında iki erkek kuzu sunacaksınız. 39Kuzunun birini sabah, öbürünü akşamüstü sunun. 40Kuzuyla birlikte dörtte bir hin sıkma zeytinyağıyla yoğrulmuş onda bir efa ince un ve dökmelik sunu olarak dörtte bir hin şarap sunacaksınız. 41Öbür kuzuyu akşamüstü, beni hoşnut eden koku, yakılan sunu olarak, sabahki gibi tahıl sunusu ve dökmelik sunuyla birlikte bana sunacaksınız.
42“Bu yakmalık sunu Buluşma Çadırı'nın giriş bölümünde, RAB'bin huzurunda, kuşaklar boyu sürekli sunulacaktır. Musa'yla konuşmak için İsrail halkıyla orada buluşacağım. 43İsrailliler'le buluşurken çadır görkemimle kutsal kılınacak.
44“Buluşma Çadırı'nı ve sunağı kutsal kılacak, Harun'la oğullarını bana kâhinlik etmeleri için görevlendireceğim. 45İsrailliler arasında yaşayacak, onların Tanrısı olacağım. 46Anlayacaklar ki, aralarında yaşamak için onları Mısır'dan çıkaran Tanrıları RAB benim. Tanrıları RAB benim.”
AÇIKLAMA: Tanrı’nın halkı arasında konutunu kurma arzusu onlarla birlikte yaşamak istediğini gösterir ama aynı zamanda herkes istediği şekilde Rab’bin huzuruna çıkamazdı. Ebedi ve yüce Tanrı’nın önüne çıkmak hafife alınacak bir olay değildi. Kutsal Yahve’yle görüşmek isteyen O’nun belirlediği kutsallık yolundan yaklaşması gerekiyordu. Şimdi Buluşma Çadırının ibadet düzeninde baş rol oynayan yakmalık sunağını görüyoruz. Çok eskiden beri Tanrı’ya yaklaşmak isteyen kurbanın kanıyla gelmeliydi. Habil veya Nuh olsun, İbrahim veya Yakup olsun hepsi Rab’be yakardıklarında taştan bir sunak yapıp üzerinde kusursuz bir hayvan kurban ederlerdi (Yaratılış 8:20, 12:8-9, 35:1-7). Kurbanın dökülen kanı insanın günahına karşılık ödenmesi gereken fidyeyi sembolize ederdi. Sunak da insanın ya şükretmek için ya da günahından af dilemek için Tanrı’yla buluştuğu yerdi. Buluşma Çadırının düzenine gelince sunağın yeri çok öncellikliydi. Kutsal çadırın kapısının tam karşısında bulunması dikkat çeker. Mesajı açık ve net: Tanrı’nın huzuruna erişmek isteyen günahlarına karşılık kurban getirmeli, ancak o şekilde Tanrı’yla ilişkisini sürdürebilirdi.
	Aynı zamanda Buluşma Çadırının etrafını çevreleyen süslü perdelerden oluşan yaklaşık 2,5 metre yüksekliğinde bir çit vardı. Kapsadığı alan aşağı yukarı bir futbol sahasının yarısı kadardı. Bu alana kahinlerden, yani tapınak görevlilerinden, başkası giremezdi. En başta Rab Musa’nın ağabeyi olan Harun’u ve dört oğlunu kahinlik görevi için seçti. Kutsal hizmetlerini vurgulamak adına giymeleri için özel bir takım elbise tarif edilir. Buluşma Çadırına her girdiklerinde bu kutsal giysiler giymeleri gerekiyordu. Beyaz bir mintanın üstünde ‘efod’ isminde süslü bir kaftan giyiyorlardı. Efod lacivert, mor ve kırmızı iplikle özenle dokunmuş ince ketenden ustaca hazırlanan bir kıyafetti. Omuzlarında İsrail oymaklarının adı yazılan iki oniks taşı vardı. Bununla tüm halkın sorumluluğunu taşıdıklarını anımsıyorlardı. Efodun önünde on iki değerli taş sergileyen kare saf altından bir plaket asılı duruyordu. Bunlar da İsrail’in on iki oymağını simgeliyordu ve başkâhinin onları Tanrı’nın önünde temsil ettiğini gösteriyordu. Bu özel efod ve göğüslük özellikle başkâhin olarak görev yapan Harun’a ayrılmıştı. Diğer kahinler ise salt lacivert iplikten yapılan mintan giyiyorlardı. Hepsi başlarında ince ketenden bir sarık da giyiyorlardı. Ama başkâhin Harun’un sarığın önünde saf altından yapılan bir levhanın üzerinde şu sözler yazılıydı: ‘Yahve’ye adanmıştır’.
	İlerleyen bölümlerde kahinlerin atanmasıyla ilgili detaylı bilgiler yer alır. Bu törene eşlik edecek kurbanlar da vardı. Kahinin günah işlememek ve kendini lekelememek için her daim dikkat etmesi gerekiyordu çünkü o özellikle Tanrı’nın kutsallığını temsil ediyordu. Her gün sabah ve akşam olmak üzere yakmalık sunağında iki kusursuz kurban sunmaları gerekiyordu. Böylece insanın Tanrı’ya nasıl yaklaşması gerektiğini gösteriyorlardı. Yani kutsallık olmadan Tanrı’ya yaklaşmak mümkün değil çünkü Rab insanın günahını ört bas edemez. Tabii zaman ilerledikçe İsrailliler kutsal olmanın insanın gücüyle mümkün olmadığını öğrendiler. Kahinler de Tanrı’nın kutsallığına yaraşamayacaklarını da fark ettiler. İşte bu yüzden Rab kusursuz bir başkahin gönderdi, O da İsa Mesih’tir. O’nun kendi kanıyla sunduğu fidye sonucunda, O’na iman eden herkes Tanrı’nın huzuruna özgürce yaklaşabilir (İbraniler 10:19-22).

Mart 20
TAPINAĞIN KURALLARI
Mısır’dan Çıkış 30:1-31:18
1“Üzerinde buhur yakmak için akasya ağacından bir sunak yap. 2Kare biçiminde, boyu ve eni birer arşın, yüksekliği iki arşın, boynuzları kendinden olacak. 3Üstünü, yanlarını, boynuzlarını saf altınla kapla. Çevresine altın pervaz yap. 4İki yandaki pervazın altına iki altın halka yap. Bunlar sunağın taşınması için sırıkların geçmesine yarayacak. 5Sırıkları akasya ağacından yap ve altınla kapla. 6Sunağı Levha Sandığı'nın karşısındaki perdenin, sandığın üzerindeki Bağışlanma Kapağı'nın önüne, seninle buluşacağım yere koy.
7“Harun her sabah kandillerin bakımını yaparken sunağın üzerinde güzel kokulu buhur yakacak. 8Akşamüstü kandilleri yakarken yine buhur yakacak. Böylece huzurumda kuşaklar boyunca sürekli buhur yanacak. 9Sunağın üzerinde başka buhur, yakmalık sunu* ya da tahıl sunusu* sunmayacaksınız; üzerine dökmelik sunu dökmeyeceksiniz. 10Harun yılda bir kez sunağın boynuzlarını arındıracak. Kuşaklarınız boyunca yılda bir kez günahları bağışlatmak için sunulan sununun kanıyla sunağı arındıracak. Sunak ben RAB için çok kutsaldır.”
11RAB Musa'ya şöyle dedi: 12“İsrailliler'in sayımını yaptığın zaman, herkes canına karşılık bana bedel ödeyecektir. Öyle ki, sayım yapılırken başlarına bela gelmesin. 13*Sayılan herkes armağan olarak bana yarım kutsal yerin şekeli verecektir. –Bir şekel yirmi geradır.– 14Sayılan yirmi yaşındaki ve daha yukarı yaştaki herkes bana armağan verecektir. 15Canlarınızın bedeli olarak bu armağanı verdiğinizde, zengin yarım şekelden fazla, yoksul yarım şekelden eksik vermeyecek. 16İsrailliler'den bedel olarak verilen paraları toplayacak, Buluşma Çadırı'nın hizmetinde kullanacaksın. Bu paralar canlarınızın bedeli olarak ben, RAB'be İsrailliler'i hep anımsatacak.”
17RAB Musa'ya şöyle dedi: 18*“Yıkanmak için tunç bir kazan yap. Ayaklığı da tunçtan olacak. Buluşma Çadırı ile sunağın arasına koyup içine su doldur. 19Harun'la oğulları ellerini, ayaklarını orada yıkayacaklar. 20-21Buluşma Çadırı'na girmeden ya da RAB için yakılan sunuyu sunarak hizmet etmek üzere sunağa yaklaşmadan önce, ölmemek için ellerini, ayaklarını yıkamalılar. Harun'la soyunun bütün kuşakları boyunca sürekli bir kural olacak bu.”
22*RAB Musa'ya şöyle dedi: 23“Şu nadide baharatı al: 500 şekel sıvı mür, yarısı kadar, yani 250'şer şekel güzel kokulu tarçın ve kamış, 24500 kutsal yerin şekeli hıyarşembe, bir hini de zeytinyağı. 25Bunlardan ıtriyatçı ustalığıyla güzel kokulu kutsal bir mesh yağı yap. Ona kutsal mesh yağı denecek. 26-28Buluşma Çadırı'nı, Levha Sandığı'nı, masayla takımlarını, kandillikle takımlarını, buhur sunağını, yakmalık sunu sunağıyla bütün takımlarını, kazanı ve kazan ayaklığını hep bu yağla meshet. 29Onları kutsal kıl ki, çok kutsal olsunlar. Onlara değen her şey kutsal sayılacaktır.
30“Bana kâhin olmaları için Harun'la oğullarını meshedip kutsal kıl. 31İsrailliler'e de ki, ‘Kuşaklarınız boyunca bu kutsal mesh yağı yalnız benim için kullanılacak. 32İnsan bedenine dökülmeyecek. Aynı reçeteyle benzeri yapılmayacak. O kutsaldır ve sizin için kutsal olacaktır. 33Onun benzerini yapan ya da kâhin olmayan birinin üzerine döken herkes halkının arasından atılacaktır.’ ”
34Sonra RAB Musa'ya şöyle dedi: “Güzel kokulu baharat –kara günnük, onika, kasnı ve saf günnük– al. Hepsi aynı ölçüde olsun. 35Bir ıtriyatçı ustalığıyla bunlardan güzel kokulu bir buhur yap. Tuzlanmış, saf ve kutsal olacak. 36Birazını çok ince döv, Buluşma Çadırı'nda seninle buluşacağım yere, Levha Sandığı'nın önüne koy. Sizin için çok kutsal olacaktır. 37Aynı reçeteyle kendinize buhur yapmayacaksınız. Onu RAB için kutsal sayacaksınız. 38Kim koklamak için aynısını yaparsa halkının arasından atılacaktır.”
31:1RAB Musa'ya şöyle dedi: 2“Bak, Yahuda oymağından özellikle Hur oğlu Uri oğlu Besalel'i seçtim. 3Beceri, anlayış, bilgi ve her türlü ustalık vermek için onu ruhumla doldurdum. 4Öyle ki, altın, gümüş, tunç işleyerek ustaca yapıtlar üretsin; 5taş kesme ve kakmada, ağaç oymacılığında, her türlü sanat dalında çalışsın. 6Ayrıca Dan oymağından Ahisamak oğlu Oholiav'ı onunla çalışması için görevlendirdim. Sana buyurduğum işlerin hepsini yapabilsinler diye öteki becerikli adamlara üstün yetenek verdim. 7Buluşma Çadırı'nı, Levha Sandığı'nı, sandığın üzerindeki Bağışlanma Kapağı'nı, çadırın bütün takımlarını, 8masayla takımlarını, saf altın kandillikle takımlarını, buhur sunağını, 9yakmalık sunu sunağıyla takımlarını, kazanla kazan ayaklığını, 10dokunmuş giysileri –Kâhin Harun'un kutsal giysileriyle oğullarının kâhin giysilerini– 11mesh yağını, kutsal yer için güzel kokulu buhuru tam sana buyurduğum gibi yapsınlar.”
12RAB Musa'ya şöyle buyurdu: 13“İsrailliler'e de ki, ‘Şabat günlerimi kesinlikle tutmalısınız. Çünkü o sizinle benim aramda kuşaklar boyu sürecek bir belirtidir. Böylece anlayacaksınız ki, sizi kutsal kılan RAB benim.
14“ ‘Şabat Günü'nü tutmalısınız, çünkü sizin için kutsaldır. Kim onun kutsallığını bozarsa, kesinlikle öldürülmeli. O gün çalışan herkes halkının arasından atılmalı. 15*Altı gün çalışılacak; ama yedinci gün RAB'be adanmış Şabat'tır, dinlenme günüdür. Şabat Günü çalışan herkes kesinlikle öldürülmelidir. 16İsrailliler, sonsuza dek sürecek bir antlaşma gereği olarak, Şabat Günü'nü kuşaklar boyu kutlamaya özen gösterecekler. 17*Bu, İsrailliler'le benim aramda sürekli bir belirti olacaktır. Çünkü ben, RAB yeri göğü altı günde yarattım, yedinci gün işe son verip dinlendim.’ ”
18Tanrı Sina Dağı'nda Musa'yla konuşmasını bitirince, üzerine eliyle antlaşma koşullarını yazdığı iki taş levhayı ona verdi.
AÇIKLAMA: Buluşma Çadırında görev yapan kahinler halkın kurbanlarını kesip Tanrı’ya sunmanın yanı sıra devamlı dua ederek topluluk adına Rab’be yakarırlardı. Onlar birer aracıydı. Sabah ve akşam günlük kurbanı sunmakla beraber Buluşma Çadırının ilk bölümüne girip kandillerin bakımımı yapar, ekmeği yeniler ve küçük bir sunak üzerinde hoş kokulu buhur yakarlardı. Buhur sunağı çadırın önünde duran koca yakmalık sunağından farklıydı. Küçük sunakta yakılan buhur Tanrı’nın huzurunda yükselen duaları temsil ederdi (Vahiy 8:3). Yükselen hoş koku Tanrı’nın kutsalların dualarını nasıl karşıladığını vurgular. İman dolu yürekten ve pak dudaklardan çıkan yakarışlar Tanrı’nın önünde güzel kokulu esans gibidir. Tapınakta kullanılan bu buhurun tarifi özeldi, yani İsraillilerin onu başka işlerde kullanmaları yasaktı. Benzer şekilde Tanrı’ya edilen dua ve yakarışlar yalnızca Rab’be özgüdür çünkü bir tek O yalvarışımıza layıktır.
	Daha sonra sayım yapıldığında her vatandaşın ödemesi gereken bir ‘bağışlama bedeli’ söz konusu. İsrail toplumunda doğan herkes canına karşılık kahinlere yarım şekel yani yaklaşık 5 gram gümüş ödemesi gerekiyordu. Bu tapınağın hizmeti için toplanan bir tür vergiydi ve daha sonra yılda bir kere toplanmaya başlandı (Matta 17:24). Ardından büyük bir yıkanma kazanından bahsedilir. Berrak su taşıyan bu kazan Buluşma Çadırının hemen önünde bulunuyordu. Her tapınağa girdiklerinde ve çıktıklarında kahinler ellerini ve ayaklarını titiz bir şekilde yıkamaları gerekiyordu. Tanrı’nın konutunda temizlik zorunluydu. Sonra kutsal mesh yağının tarifi de var. Kutsal bir görev için kullanılan her şey ve herkes bu mesh yağıyla kutsanması gerekiyordu. Buluşma Çadırı için yapılan tüm araç gereçler ve eşyalar mesh edilir. Aynı şekilde tapınakta görev yapan kahinler de mesh edilmeli. İlerleyen yıllarda İsrail’in Kralı olarak görev yapanların da aynı kutsal yağ ile mesh edildiğini görüyoruz (1.Samuel 16:13). Benzer şekilde ilerleyen zamanda beklenen büyük Kral ve Kurtarıcı da ‘Mesih’ olarak bilinmeye başlandı (Mezmur 2).
	Sina Dağının başında tüm bu talimatları Musa’ya ileten Tanrı, son olarak Buluşma Çadırını inşa etmek üzere seçtiği ve özelce donattığı iki ustayı işaret eder: Besalel ve Oholiav. Sonuçta bu basit bir iş değildi çünkü yeryüzünde yapılacak olan Buluşma Çadırı esas Tanrı’nın gökyüzünde yaptığı konutun kopyası olacaktı (İbraniler 8:5). O yüzden Rab yeryüzündeki konutunu yapacak ustaları beceri, anlayış ve bilgiyle donatmak üzere onları kendi Ruhuyla mesh eder. Verilen tüm talimatlara birebir uymaları gerekiyordu. Son olarak Şabat Günü yani dinlenme günü olarak ayrılan haftanın son günü Cumartesiyle ilgili kısa bir hatırlatma var. Rab bu günü İsrail halkına aralarında yapılan kutsal antlaşmanın belirtisi ya da işareti olarak verdiğini belirtir. Altı gün çalışıp yedinci günde Tanrı’yı anmak üzere istirahat etmeleri gerekiyordu. Tabi bizler bugün Şabat Günü yasasına bağlı değiliz çünkü bu buyruk özel olarak Yahudi halkına verildi (Koloseliler 2:16-17). Yine de belirli aralıklarda durup dinlenmeyi ve Tanrı’yla ailemize vakit ayırmayı ilke edinmek son derece yararlıdır.
Mart 21
BÜYÜK İHANET
Mısır’dan Çıkış 32:1-35
1*Halk Musa'nın dağdan inmediğini, geciktiğini görünce, Harun'un çevresine toplandı. Ona, “Kalk, bize öncülük edecek bir ilah yap” dediler, “Bizi Mısır'dan çıkaran adama, Musa'ya ne oldu bilmiyoruz!”
2Harun, “Karılarınızın, oğullarınızın, kızlarınızın kulağındaki altın küpeleri çıkarıp bana getirin” dedi. 3Herkes kulağındaki küpeyi çıkarıp Harun'a getirdi. 4*Harun altınları topladı, oymacı aletiyle buzağı biçiminde dökme bir put yaptı. Halk, “Ey İsrailliler, sizi Mısır'dan çıkaran Tanrınız budur!” dedi.
5Harun bunu görünce, buzağının önünde bir sunak yaptı ve, “Yarın RAB'bin onuruna bayram olacak” diye ilan etti. 6*Ertesi gün halk erkenden kalkıp yakmalık sunular* sundu, esenlik sunuları* getirdi. Yiyip içmeye oturdu, sonra kalkıp çılgınca eğlendi.
7RAB Musa'ya, “Aşağı in” dedi, “Mısır'dan çıkardığın halkın baştan çıktı. 8Buyurduğum yoldan hemen saptılar. Kendilerine dökme bir buzağı yaparak önünde tapındılar, kurban kestiler. ‘Ey İsrailliler, sizi Mısır'dan çıkaran ilahınız budur!’ dediler.”
9RAB Musa'ya, “Bu halkın ne inatçı olduğunu biliyorum” dedi, 10“Şimdi bana engel olma, bırak öfkem alevlensin, onları yok edeyim. Sonra seni büyük bir ulus yapacağım.”
11*Musa Tanrısı RAB'be yalvardı: “Ya RAB, niçin kendi halkına karşı öfken alevlensin? Onları Mısır'dan büyük kudretinle, güçlü elinle çıkardın. 12Neden Mısırlılar, ‘Tanrı kötü amaçla, dağlarda öldürmek, yeryüzünden silmek için onları Mısır'dan çıkardı’ desinler? Öfkelenme, vazgeç halkına yapacağın kötülükten. 13**Kulların İbrahim'i, İshak'ı, İsrail'i anımsa. Onlara kendi üzerine ant içtin, ‘Soyunuzu gökteki yıldızlar kadar çoğaltacağım. Söz verdiğim bu ülkenin tümünü soyunuza vereceğim. Sonsuza dek onlara miras olacak’ dedin.” 14Böylece RAB halkına yapacağını söylediği kötülükten vazgeçti.
15Musa döndü, elinde antlaşma koşulları yazılı iki taş levhayla dağdan indi. Levhaların ön ve arka iki yüzü de yazılıydı. 16Onları Tanrı yapmıştı, üzerlerindeki oyma yazılar O'nun yazısıydı.
17Yeşu, bağrışan halkın sesini duyunca, Musa'ya, “Ordugahtan savaş sesi geliyor!” dedi.
18Musa şöyle yanıtladı:
“Ne yenenlerin,
Ne de yenilenlerin sesidir bu;
Ezgiler duyuyorum ben.”
19Musa ordugaha yaklaşınca, buzağıyı ve oynayan insanları gördü; çok öfkelendi. Elindeki taş levhaları fırlatıp dağın eteğinde parçaladı. 20Yaptıkları buzağıyı alıp yaktı, toz haline gelinceye dek ezdi, sonra suya serperek İsrailliler'e içirdi.
21Harun'a, “Bu halk sana ne yaptı ki, onları bu korkunç günaha sürükledin?” dedi.
22Harun, “Öfkelenme, efendim!” diye karşılık verdi, “Bilirsin, halk kötülüğe eğilimlidir. 23*Bana, ‘Bize öncülük edecek bir ilah yap. Bizi Mısır'dan çıkaran adama, Musa'ya ne oldu bilmiyoruz’ dediler. 24Ben de, ‘Kimde altın varsa çıkarsın’ dedim. Altınlarını bana verdiler. Ateşe atınca, bu buzağı ortaya çıktı!”
25Musa halkın başıboş hale geldiğini gördü. Çünkü Harun onları dizginlememiş, düşmanlarına alay konusu olmalarına neden olmuştu. 26Musa ordugahın girişinde durdu, “RAB'den yana olanlar yanıma gelsin!” dedi. Bütün Levililer çevresine toplandı.
27Musa şöyle dedi: “İsrail'in Tanrısı RAB diyor ki, ‘Herkes kılıcını kuşansın. Ordugahta kapı kapı dolaşarak kardeşini, komşusunu, yakınını öldürsün.’ ” 28Levililer Musa'nın buyruğunu yerine getirdiler. O gün halktan üç bine yakın adam öldürüldü. 29Musa, “Bugün kendinizi RAB'be adamış oldunuz” dedi, “Herkes öz oğluna, öz kardeşine düşman kesildiği için bugün RAB sizi kutsadı.”
30Ertesi gün halka, “Korkunç bir günah işlediniz” dedi, “Şimdi RAB'bin huzuruna çıkacağım. Belki günahınızı bağışlatabilirim.”
31Sonra RAB'be dönerek, “Çok yazık, bu halk korkunç bir günah işledi” dedi, “Kendilerine altın put yaptılar. 32*Lütfen günahlarını bağışla, yoksa yazdığın kitaptan adımı sil.”
33RAB, “Kim bana karşı günah işlediyse onun adını sileceğim” diye karşılık verdi, 34“Şimdi git, halkı sana söylediğim yere götür. Meleğim sana öncülük edecek. Ama zamanı gelince günahlarından ötürü onları cezalandıracağım.”
35RAB halkı cezalandırdı. Çünkü Harun'a buzağı yaptırmışlardı.
AÇIKLAMA: İsrail halkı Tanrı’yla kutsal bir antlaşmaya imza attı, ne var ki kırk gün geçmeden onu ayakaltında çiğnediler. Antlaşma levhaları henüz dağdan getirilmeden topluluk korkunç bir günaha, rezil bir putperestliğe dalıp gitti. Musa Sina Dağında Tanrı’dan son buyrukları alırken İsrail halkı aşağıda on emirin en az ilk üçünü bir kerede kırdı. Musa’yı haftalarca görmeyen topluluk ağabeyi Harun’u kuşatarak ‘Bizi kurtaran Musa’ya ne olduğunu bilmiyoruz, kalk bize bir ilah yap’ dediler. Halkın yoğun baskısına maruz kalan Harun da altın getirmelerini söyledi. Ardından oymacı aletiyle buzağı biçiminde dökme bir put yaptı. Sonra halka ‘Sizi Mısır’dan kurtaran Tanrı budur’ dedi. Harun’un nasıl bu kadar büyük bir hata yaptığını bilmiyoruz. Acaba halk onu tehdit etti mi yoksa kardeşi Musa gelmeyince, öldüğünü mü sandı? Tabii henüz Tanrı’yı tam anlamıyla tanımadıklarını da hatırlamalıyız. Bir sonraki ayetlerden Harun’un Yahve’nin onlara öğrettiği yeni inancı eski inançlarıyla harmanlayıp sentez yaratmak istediği anlaşılıyor. Altın buzağı önünde bir sunak yaptırır, hatta ertesi gün İsrail’in Tanrısı ‘Yahve’ adına bayram yapılacağını ilan eder. Bir sonraki gün halkı altın buzağı etrafında toplanıp kurbanlar sunar ama kısa bir süre içinde yiyip içmeye hatta çılgınca eğlenmeye başlar. Burada geçen söz korkunç bir sefahati kasteder (1.Korintliler 10:7-8).
	Tam bu sırada dağın başında Musa’yla görüşen Tanrı, derhal aşağı inmesi gerektiğini söyler. Halkın günahını gören Rab tümden sapıttıklarını belirtiyor. Bu Tanrı’ya karşı işlenebileceği en korkunç hakaret ve ihanetti. Sanki Yahve değil de, boş putlar İsrail halkını Mısır’dan kurtardı. Oysa ki Rab’bin Mısır’da yaptığı bütün mucizeler putların yararsız olduğunu fazlasıyla ispatlamıştı. Halkın inatçılığını tespit eden Rab’bin öfkesine karşın Musa onlara merhamet göstermesini rica eder. Tabi Musa henüz ne kadar korkunç bir günaha saptıklarını kendi gözleriyle görmemişti o yüzden Rab’bin İsrail’in atalarına asırlar önce yaptığı kutsal antlaşmayı anımsatarak Tanrı’nın gazabını yatıştırmaya çalışır. Rab de Musa’nın yalvarışından ötürü gazabından kısmen vazgeçer. Bu söz başta bize tuhaf gelebilir. Tanrı fikrini değiştirir mi? Elbette ki Tanrı ne olacağını biliyordu ancak bu olayda Musa’nın yakarışına da müsaade etti. Burada duanın gücünü görebiliyoruz. Yalnızca Tanrı’nın adaletine kalsa dünyayı çoktan yıkıp yok etmişti. Ancak kutsalların dualarına da yer veriyor ki günah esiri olan dünyaya kendisi gibi yürek taşıyalım.
	Bu arada aşağı inen Musa’yla Yeşu ordugahtan yükselen kargaşa seslerini duymaya başlar. Kaosu ve korkunç sefahati gören Musa Tanrı’nın eliyle yazılan antlaşma levhalarını yere fırlatır. Böylece Tanrı’nın buyruklarını tümden çiğnediklerini göstermiş oldu. Altın buzağı toz haline getirip suya serper ve İsrail topluluğuna içirerek hem putun boş olduğunu hem de günahlarını tatmalarını sağlar. Bu sırada Harun’un savunması oldukça trajik komik: ‘Öfkelenme efendim...altınları bana verdiler, ateşe atınca bu buzağı ortaya çıktı!’ Ne var ki çoğumuz günahta yakalandığımızda benzer şekilde mazeret uydurarak kepaze duruma düşüyoruz. Halkın başıboş rezil halini gören Musa ‘Yahve’den yana kim var?’ der. Kendi oymağından ve günaha bulaşmayan Levililer etrafında toplanır. Sonra Musa kardeş arkadaş demeden ordugahı boydan boya geçerek günah işleyen herkesi kılıçtan geçirmelerini buyurur. Gösterdikleri bu sadakat yüzünden Rab onları daha sonra Tapınak görevlileri olarak atadı. Kargaşayı yatıştırdıktan sonra Musa halk adına yalvarmak için yeniden Rab’bin huzuruna çıkar. Bu bölümde insanın mayasını çok net bir şekilde görebiliriz. İsrail değil de hangi ulus olursa olsun, başta Tanrı’nın buyruklarını onaylar ama eninde sonunda korkunç putperestliğe ve sefahate düşer. Gerçek şu ki insan iyi niyetiyle ya da ‘insanlığıyla’ asla kurtulamaz. Hamdolsun ki Rab İsa Mesih’i bizi bizden kurtarmak için ve Tanrı’yla barıştırmak için geldi.

Mart 22
YENİ BAŞLANGIÇ
Mısır’dan Çıkış 33:1-34:35
1*RAB Musa'ya, “Buradan git” dedi, “Sen ve Mısır'dan çıkardığın halk İbrahim'e, İshak'a, Yakup'a, ‘Orayı senin soyuna vereceğim’ diye ant içtiğim topraklara gidin. 2-3Süt ve bal akan ülkeye senden önce bir melek gönderecek, Kenan, Amor, Hitit, Periz, Hiv ve Yevus halklarını oradan kovacağım. Ben sizinle gelmeyeceğim, çünkü inatçı insanlarsınız. Belki sizi yolda yok ederim.”
4Halk bu kötü haberi duyunca yasa büründü. Kimse takı takmadı. 5Çünkü RAB Musa'ya şöyle demişti: “İsrailliler'e de ki, ‘Siz inatçı insanlarsınız. Bir an aranızda kalsam, sizi yok ederim. Şimdi üzerinizdeki takıları çıkarın, size ne yapacağıma karar vereyim.’ ” 6Böylece Horev Dağı'ndan sonra İsrailliler takılarını çıkardı.
7Musa bir çadır alır, ordugahın dışına, biraz öteye kurardı. Ona ‘Buluşma Çadırı’ derdi. Kim RAB'be danışmak istese, ordugahın dışındaki Buluşma Çadırı'na giderdi. 8Musa ne zaman çadıra gitse, bütün halk kalkar, herkes çadırının girişinde durarak Musa içeri girinceye kadar arkasından bakardı. 9Musa çadıra girince, bulut sütunu aşağı iner, RAB Musa'yla konuştuğu sürece girişi kapardı. 10Bulut sütununun çadırın girişinde durduğunu gören herkes kalkar, kendi çadırının girişinde tapınırdı. 11RAB Musa'yla iki arkadaş gibi yüz yüze konuşurdu. Sonra Musa ordugaha dönerdi. Ama genç yardımcısı Nun oğlu Yeşu çadırdan çıkmazdı.
12Musa RAB'be şöyle dedi: “Bana, ‘Bu halka öncülük et’ diyorsun, ama kimi benimle göndereceğini söylemedin. Bana, ‘Seni adınla tanıyorum, senden hoşnudum’ demiştin. 13Eğer benden hoşnutsan, lütfen şimdi bana yollarını göster ki, seni daha iyi tanıyıp hoşnut etmeye devam edeyim. Unutma, bu ulus senin halkındır.”
14RAB, “Varlığım sana eşlik edecek” diye yanıtladı, “Seni rahata kavuşturacağım.”
15Musa, “Eğer varlığın bize eşlik etmeyecekse, bizi buradan çıkarma” dedi, 16“Yoksa benden ve halkından hoşnut kaldığın nereden bilinecek? Bize eşlik etmenden, değil mi? Ancak o zaman benimle halkın yeryüzünün öteki halklarından ayırt edilebiliriz.”
17RAB, “Söylediğin gibi yapacağım” dedi, “Çünkü senden hoşnut kaldım, adınla tanıyorum seni.”
18Musa, “Lütfen görkemini bana göster” dedi.
19*RAB, “Bütün iyiliğimi önünden geçireceğim” diye karşılık verdi, “Adımı, RAB adını senin önünde duyuracağım. Merhamet ettiğime merhamet edeceğim, acıdığıma acıyacağım. 20Ancak, yüzümü görmene izin veremem. Çünkü yüzümü gören yaşayamaz.” 21Sonra, “Yakınımda bir yer var” dedi, “Orada, kayanın üzerinde dur. 22Görkemim oradan geçerken seni kayanın kovuğuna sokup geçinceye kadar elimle örteceğim. 23Elimi kaldırdığımda, sırtımı göreceksin. Ama yüzüm görülmeyecek.”
34:1RAB Musa'ya, “Öncekiler gibi iki taş levha kes” dedi, “Kırdığın levhaların üzerindeki sözleri onlara yazacağım. 2Sabaha kadar hazırlan, sabah olunca Sina Dağı'na çık; dağın tepesinde, huzurumda dur. 3Senden başka kimse dağa çıkmasın, dağın hiçbir yerinde kimse görülmesin. Dağın eteğinde davar ya da sığır da otlamasın.”
4Musa öncekiler gibi iki taş levha kesti. RAB'bin buyurduğu gibi sabah erkenden kalktı, taş levhaları yanına alarak Sina Dağı'na çıktı. 5RAB bulutun içinde oraya inip onunla birlikte durdu ve adını RAB olarak duyurdu. 6Musa'nın önünden geçerek, “Ben RAB'bim” dedi, “RAB, acıyan, lütfeden, tez öfkelenmeyen, sevgisi engin ve sadık Tanrı. 7Binlercesine sevgi gösterir, suçlarını, isyanlarını, günahlarını bağışlarım. Hiçbir suçu cezasız bırakmam. Babaların işlediği suçun hesabını oğullarından, torunlarından, üçüncü, dördüncü kuşaklardan sorarım.”
8Musa hemen yere kapanıp tapındı. 9“Ya Rab, eğer benden hoşnutsan, lütfen bizimle gel” dedi, “Bunlar inatçı insanlardır. Sen suçlarımızı, günahlarımızı bağışla. Bizi kendi mirasın olarak benimse.”
10RAB, “Senin halkınla bir antlaşma yapıyorum” dedi, “Onların önünde dünyada ve öteki uluslar arasında görülmemiş harikalar yapacağım. Arasında yaşadığın halk neler yapabileceğimi görecek. Senin için korkunç şeyler yapacağım. 11Bugün sana verdiğim buyruğu tut. Amor, Kenan, Hitit, Periz, Hiv ve Yevus halklarını senin önünden kovacağım. 12Gideceğin ülkedeki insanlarla antlaşma yapmaktan kaçın. Çünkü bu senin için bir tuzak olur. 13*Onların sunaklarını yıkacak, dikili taşlarını parçalayacak, Aşera putlarını keseceksiniz. 14Başka ilahlara tapmayacaksınız. Çünkü ben adı Kıskanç bir RAB'bim, kıskanç bir Tanrı'yım. 15Ülke halkıyla herhangi bir antlaşma yapmayın. Yoksa onlar başka ilahlara gönül verir, kurban keserken sizi de çağırırlar; siz de gider yersiniz. 16Kızlarını oğullarınıza alırsınız. Kızlar başka ilahlara gönül verirken oğullarınızı da artlarından sürükler.
17*“Dökme putlar yapmayacaksınız.
18*“Size buyurduğum gibi, Aviv ayının belirli günlerinde yedi gün mayasız ekmek yiyerek Mayasız Ekmek Bayramı'nı kutlayacaksınız. Çünkü Mısır'dan Aviv ayında çıktınız.
19*“Bütün ilk doğanlar benimdir; ister sığır, ister davar olsun, ilk doğan erkek hayvanlarınızın tümü bana aittir. 20*İlk doğan sıpanın bedelini bir kuzuyla ödeyin. Bedelini ödemeyecekseniz, sıpanın boynunu kıracaksınız. Bütün ilk doğan oğullarınızın bedelini ödemelisiniz.
“Kimse huzuruma eli boş çıkmasın.
21*“Altı gün çalışacak, yedinci gün dinleneceksiniz. Ekim, biçim vakti bile olsa dinleneceksiniz.
22**“İlk buğday biçiminde Haftalar Bayramı, yıl sonunda da Ürün Devşirme Bayramı yapacaksınız. 23Bütün erkekleriniz yılda üç kez İsrail'in Tanrısı ben Egemen RAB'bin huzuruna çıkacaklar. 24Öteki ulusları önünüzden kovacak, sınırlarınızı genişleteceğim. Yılda üç kez Tanrınız RAB'bin önüne çıktığınız zaman, kimse ülkenize göz dikemeyecek.
25*“Evinizde maya bulunduğu sürece bana kurban kesmeyeceksiniz. Fısıh kurbanı sabaha bırakılmayacak.
26“Toprağınızın seçme ilk ürünlerini Tanrınız RAB'bin Tapınağı'na getireceksiniz.
“Oğlağı anasının sütünde haşlamayacaksınız.”
27RAB Musa'ya, “Bunları yaz” dedi, “Çünkü seninle ve İsrailliler'le bu sözlere dayanarak antlaşma yaptım.” 28Musa orada kırk gün kırk gece RAB'le birlikte kaldı. Ağzına ne ekmek koydu, ne de su. Antlaşma sözlerini, on buyruğu taş levhaların üzerine yazdı.
29*Musa elinde iki antlaşma levhasıyla Sina Dağı'ndan indi. RAB'le konuştuğu için yüzü ışıldıyordu, ama kendisi bunun farkında değildi. 30Harun'la İsrailliler Musa'nın ışıldayan yüzünü görünce, ona yaklaşmaya korktular. 31Musa onları yanına çağırdı. Harun'la İsrail topluluğunun bütün önderleri çevresine toplandılar. Musa onlarla konuştu. 32Sonra herkes ona yaklaştı. Musa RAB'bin Sina Dağı'nda kendisine bildirdiği bütün buyrukları onlara verdi.
33Konuşmasını bitirdikten sonra, yüzüne bir peçe taktı. 34Ama ne zaman konuşmak için RAB'bin huzuruna çıksa, ayrılıncaya kadar peçeyi kaldırırdı. Dönünce de kendisine verilen buyrukları İsrailliler'e bildirir, 35İsrailliler de onun ışıldayan yüzünü görürlerdi. Sonra Musa içeri girip RAB'le görüşünceye kadar yine peçeyi takardı.

AÇIKLAMA: Tanrı’nın İsrail’le yaptığı kutsal antlaşma param parça oldu. Anlaşma gereği halkın korkunç ihaneti ardından Rab onları terk etmeli hatta tümden yok etmeli, ama yine merhametinden ötürü ‘Siz gidin, ben sizinle gelmeyeceğim’ diye Musa’ya söyler. Ancak Tanrı olmadan hiç bir yere varamayacaklarını bilen Musa Rab’bin lütfuna sığınmaya çalışır. Büyük günahını fark eden İsrail oğulları da yas tutmaya başlarlar. Bu sırada Rab Musa’yla müzakereleri ordugahın hemen dışında kurulan küçük bir buluşma çadırında sürdürür. Bu yapılacak büyük tapınaktan farklı bir çadırdı. Başta Tanrı’nın amacı halkın arasında yaşamaktı ama günahlarından sonra ordugahın dışına çekilir. Orada Musa’yla ‘iki arkadaş’ gibi yüz yüze konuşurlardı. Musa Tanrı’yı gerçek anlamda hoşnut edebilmek için onu daha iyi tanımak hatta O’nun yüce varlığını yakında tecrübe etmek ister. Önce ‘yollarını’ yani ilkelerini bana öğret der ama sonra ‘görkemini’ bana göster diyerek Tanrı’nın öz varlığını tanımayı talep eder.  Sonunda Rab kutsal adını yani karakterini Musa’ya özel olarak göstereceğine söz verir. Musa’nın asi halkı adına gösterdiği kişisel çabalar gerçekten büyük bir örnektir. Harika bir önderlik ruhu sergiler.
	Sonuç olarak Rab İsrail halkıyla antlaşmayı yenilemeyi kabul eder. Musa’nın iki taş levhayı daha kesip hazırlamasını söyler. Sonra onu Sina Dağının doruğuna çağırır. Orada Rab söz verdiği gibi muazzam görkemini Musa’nın önünden geçirir. Rab’bin muhteşem izzeti karşısında eriyen Musa yere kapanır ve yeniden Yahve’nin onlara eşlik etmesini rica eder. Rab temel şartlarını bir daha dile getirerek antlaşmayı yeniler. Temel koşulların başında başka ilahlara tapmamak yine yer alır. Sonra daha önce değindiği bir çok buyruğu tekrarlar. Böylece Musa kırk gün daha Sina Dağında Rab’bin huzurunda kalır ve antlaşma levhalarını yeniden yazar. Sonra Musa kucağında levhaları taşıyarak dağdan iner ancak ordugaha yaklaştığında yüzünün güneş gibi parladığını fark eden halk önünden kaçmaya başlar. Belli ki Musa Tanrı’yla görüşe görüşe artık O’nun görkemini yansıtıyordu. Yine de burada önemli bir mesaj var ki Tanrı bir tek Musa’yla görüştüğüne göre başta arzuladığı ilişkiyi halkla yakalayamadı.
	Yıllar sonra bu bölüm üzerinde yorum yapan Elçi Pavlus Musa’nın getirdiği Eski Antlaşma ile  Mesih’in getirdiği Yeni Antlaşma arasında önemli bir karşılaştırma yapar (2.Korintliler 3:6-18). Pavlus büyük ihtişamla gelen ilk antlaşmanın görkeminin geçici olduğunu söyler. Dahası yüzünün ışıltını kesmek için Musa’nın taktığı peçeyi İsrail oğullarının körlüğünün sembolü olarak yorumlar. Yani Musa bireysel olarak Tanrı’yla harika bir ilişki kurabildiyse de halkın geneli Tanrı’yı yakından tanıyamadı. Sonuç olarak Musa’nın Yasası halkı özgür kılmak yerine onlara ne kadar günahkar olduklarını göstererek mahkumiyete gömdü (Romalılar 3:19,20). Yeni Antlaşma ise çok farklı çünkü arada bir peçe yoktur. İsa Mesih’e inanan herkes peçesiz yüzle Tanrı’yla görüşebilir. Dahası Kutsal Ruh’la gelen özgürlük sayesinde her Mesih inanlısı Tanrı’ya mükemmel ilişki sahibi olmaya davet edilir. Ne harika bir fırsat!
Mart 23
ÇADIRIN YAPIMI
Mısır’dan Çıkış 35:1-38:31
1Musa bütün İsrail topluluğunu çağırarak, “RAB'bin yapmanızı buyurduğu işler şunlardır” dedi, 2*“Altı gün çalışacaksınız. Ama yedinci gün sizin için kutsal Şabat, RAB'be adanmış dinlenme günü olacaktır. O gün çalışan herkes öldürülecektir. 3Şabat Günü konutlarınızda ateş yakmayacaksınız.”
4Musa bütün İsrail topluluğuna seslenerek şöyle dedi: “RAB'bin buyruğu şudur: 5-7Aranızda armağanlar toplayıp RAB'be sunacaksınız. İstekli olan herkes RAB'be altın, gümüş, tunç; lacivert, mor, kırmızı iplik; ince keten, keçi kılı, deri, kırmızı boyalı koç derisi, akasya ağacı armağan etsin. 8Kandil için zeytinyağı; mesh yağı ve güzel kokulu buhur için baharat; 9başkâhinin efoduyla göğüslüğü için oniks ve öbür kakma taşları getirsin.
10“Aranızdaki bütün becerikli kişiler gelip RAB'bin buyurduğu her şeyi yapsın. 11Konutu, çadırın iç ve dış örtüsünü, kopçalarını, çerçevelerini, kirişlerini, direklerini, tabanlarını; 12sandığı ve sırıklarını, Bağışlanma Kapağı'nı, bölme perdesini, 13masayla sırıklarını, bütün masa takımlarını, huzura konan ekmekleri; 14ışık için kandilliği ve takımlarını, kandilleri, kandiller için zeytinyağını; 15buhur sunağını ve sırıklarını, mesh yağını, güzel kokulu buhuru; konutun giriş bölümündeki perdeyi; 16yakmalık sunu sunağını ve tunç ızgarasını, sırıklarını, bütün takımlarını, kazanı ve kazan ayaklığını; 17avlunun çevresindeki perdeleri, direkleri, direk tabanlarını, avlu kapısındaki perdeyi, 18konutun ve avlunun kazıklarıyla iplerini; 19kutsal yerde hizmet etmek için dokunmuş giysileri –Kâhin Harun'un giysileriyle oğullarının kâhin giysilerini– yapsınlar.”
20İsrail topluluğu Musa'nın yanından ayrıldı. 21Her istekli, hevesli kişi Buluşma Çadırı'nın yapımı, hizmeti ve kutsal giysiler için RAB'be armağan getirdi. 22Kadın erkek herkes istekle geldi, RAB'be her çeşit altın takı, broş, küpe, yüzük, kolye getirdi. RAB'be armağan ettikleri bütün takılar altındı. 23Ayrıca kimde lacivert, mor, kırmızı iplik; ince keten, keçi kılı, deri, kırmızı boyalı koç derisi varsa getirdi. 24Gümüş ve tunç armağanlar sunan herkes onları RAB'be adadı. Herhangi bir işte kullanılmak üzere kimde akasya ağacı varsa getirdi. 25Bütün becerikli kadınlar elleriyle eğirdikleri lacivert, mor, kırmızı ipliği, ince keteni getirdiler. 26İstekli, becerikli kadınlar da keçi kılı eğirdiler. 27Önderler efod ve göğüslük için oniks, kakma taşlar, 28kandil, mesh yağı ve güzel kokulu buhur için baharat ve zeytinyağı getirdiler. 29Kadın erkek bütün istekli İsrailliler RAB'bin Musa aracılığıyla yapmalarını buyurduğu işler için RAB'be gönülden verilen sunu sundular.
30Musa İsrailliler'e, “Bakın!” dedi, “RAB Yahuda oymağından özellikle Hur oğlu Uri oğlu Besalel'i seçti. 31Beceri, anlayış, bilgi ve her türlü ustalık vermek için onu kendi Ruhu'yla doldurdu. 32Öyle ki, altın, gümüş, tunç işleyerek ustaca yapıtlar üretsin; 33taş kesme ve kakmada, ağaç oymacılığında, her türlü sanat dalında çalışsın. 34RAB ona ve Dan oymağından Ahisamak oğlu Oholiav'a öğretme yeteneği de verdi. 35Onlara üstün beceri verdi. Öyle ki, ustalık isteyen her türlü işte, oymacılıkta, lacivert, mor, kırmızı iplik ve ince keten yapmada, dokuma ve nakış işlerinde, her sanat dalında yaratıcı olsunlar.
36:1“Besalel, Oholiav ve kutsal yerin yapımında gereken işleri nasıl yapacaklarına ilişkin RAB'bin kendilerine bilgelik ve anlayış verdiği bütün becerikli kişiler her işi tam RAB'bin buyurduğu gibi yapacaklar.”
2Musa Besalel'i, Oholiav'ı, RAB'bin kendilerine bilgelik verdiği becerikli adamları ve çalışmaya istekli herkesi iş başına çağırdı. 3Gelenler kutsal yerin yapımında gereken işleri yapmak üzere İsrailliler'in getirmiş olduğu bütün armağanları Musa'dan aldılar. İsrailliler gönülden verdikleri sunuları her sabah Musa'ya getirmeye devam ettiler. 4Öyle ki, kutsal yerdeki işleri yapmakta olan ustalar işlerini bırakıp bir bir Musa'nın yanına gelerek, 5“Halk RAB'bin yapılmasını buyurduğu iş için gereğinden fazla getiriyor” dediler.
6Bunun üzerine Musa buyruk verdi: “Ne erkek, ne kadın hiç kimse kutsal yere armağan olarak artık bir şey vermesin.” Buyruk ordugahta ilan edildi. Böylece halkın daha çok armağan getirmesine engel olundu. 7Çünkü o ana kadar getirilenler işi bitirmek için yeter de artardı bile.
8Çalışanlar arasındaki becerikli adamlar konutu on perdeden yaptılar. Besalel onları lacivert, mor, kırmızı iplikle, özenle dokunmuş ince ketenden yaptı, üzerini Keruvlar'la ustaca süsledi. 9Her perdenin boyu yirmi sekiz, eni dört arşındı. Bütün perdeler aynı ölçüdeydi. 10Perdeleri beşer beşer birbirine ekleyerek iki takım perde yaptı. 11Birinci takımın kenarına lacivert ilmekler açtı. Öbür takımın kenarına da aynı şeyi yaptı. 12Birinci takımın ilk perdesiyle ikinci takımın son perdesine ellişer ilmek açtı; ilmekler birbirine karşıydı. 13Elli altın kopça yaptı, perdeleri kopçalayarak çadırı birleştirdi. Böylece konut tek parça haline geldi.
14Konutun üstünü kaplayacak çadır için keçi kılından on bir perde yaptı. 15Her perdenin boyu otuz, eni dört arşındı. On bir perde de aynı ölçüdeydi. 16Beş perdeyi birbirine, altı perdeyi birbirine birleştirdi. 17Her iki perde takımının kenarlarına ellişer ilmek açtı. 18Çadırı birleştirip tek parça haline getirmek için elli tunç kopça yaptı. 19Çadır için kırmızı boyalı koç derisinden bir örtü, onun üstüne de deriden başka bir örtü yaptı.
20Konut için akasya ağacından dikine çerçeveler yaptı. 21Her çerçevenin boyu on, eni bir buçuk arşındı. 22Çerçevelerin birbirine uyan iki paralel çıkıntısı vardı. Konutun bütün çerçevelerini aynı biçimde yaptı. 23Konutun güneyi için yirmi çerçeve yaptı. 24Her çerçevenin altında iki çıkıntı için birer taban olmak üzere, yirmi çerçevenin altında kırk gümüş taban yaptı. 25-26Konutun öbür yanı, yani kuzeyi için de yirmi çerçeve ve her çerçevenin altında iki taban olmak üzere kırk gümüş taban yaptı. 27Konutun batıya bakacak arka tarafı için altı çerçeve yaptı. 28Arkada konutun köşeleri için iki çerçeve yaptı. 29Bu köşe çerçevelerinin alt tarafı ayrı kaldı, üst tarafı ise birinci halkayla birleştirildi. İki köşeyi oluşturan iki çerçeveyi aynı biçimde yaptı. 30Böylece sekiz çerçeve ve her çerçevenin altında iki taban olmak üzere on altı gümüş taban yaptı.
31-32Konutun bir yanındaki çerçeveler için beş, öbür yanındaki çerçeveler için beş, batıya bakan arka tarafındaki çerçeveler için de beş olmak üzere akasya ağacından kirişler yaptı. 33Çerçevelerin ortasındaki kirişi konutun bir ucundan öbür ucuna geçirdi. 34Çerçevelerle kirişleri altınla kapladı, kirişlerin geçeceği halkaları da altından yaptı.
35Lacivert, mor, kırmızı iplikle, özenle dokunmuş ince ketenden bir perde yaptı, üzerini Keruvlar'la ustaca süsledi. 36Perde için akasya ağacından dört direk yaparak altınla kapladı. Çengelleri de altındı. Direkler için dört gümüş taban döktü. 37Çadırın giriş bölümüne lacivert, mor, kırmızı iplikle, özenle dokunmuş ince ketenden nakışlı bir perde yaptı. 38Perdeyi asmak için çengelli beş direk yaparak başlıklarını, çemberlerini altınla kapladı. Direklere beş tunç taban yaptı.
37:1Besalel Antlaşma Sandığı'nı akasya ağacından yaptı. Boyu iki buçuk, eni ve yüksekliği birer buçuk arşındı. 2İçini de dışını da saf altınla kapladı. Çevresine altın pervaz yaptı. 3İkisi bir yanda, ikisi öbür yanda olmak üzere sandığın dört köşesindeki ayaklara takmak için birer altın halka döktü. 4Akasya ağacından sırıklar yapıp altınla kapladı. 5Sandığın taşınması için sırıkları yanlardaki halkalara geçirdi. 6Bağışlanma Kapağı'nı saf altından yaptı. Boyu iki buçuk, eni bir buçuk arşındı. 7Kapağın iki kenarına dövme altından birer Keruv yaptı. 8Keruvlar'dan birini bir kenara, öbürünü öteki kenara koyarak kapağı tek parça halinde yaptı. 9Keruvlar yukarı doğru açık kanatlarıyla kapağı örtüyor, yüzleri birbirine dönük kapağa bakıyorlardı.
10Besalel akasya ağacından bir masa yaptı. Boyu iki, eni bir, yüksekliği bir buçuk arşındı. 11Masayı saf altınla kapladı. Çevresine altın pervaz yaptı. 12Pervazın çevresine dört parmak eninde bir kenarlık yaparak altın pervazla çevirdi. 13Masa için dört altın halka dökerek dört ayak üzerindeki dört köşeye yerleştirdi. 14Masanın taşınması için sırıkların içinden geçeceği halkalar kenarlığa yakındı. 15Sırıkları akasya ağacından yaptı, altınla kapladı. 16Masa için saf altından tabaklar, sahanlar, dökmelik sunu testileri, tasları yaptı.
17Saf altından bir kandillik yaptı. Ayağı, gövdesi dövme altındı. Çanak, tomurcuk ve çiçek motifleri kendindendi. 18Üç kolu bir yanda, üç kolu öteki yanda olmak üzere altı kolluydu. 19Her kolda badem çiçeğini andıran üç çanak, tomurcuk ve çiçek motifi vardı. Altı kol da aynıydı. 20Kandilliğin gövdesinde badem çiçeğini andıran dört çanak, tomurcuk ve çiçek motifi bulunuyordu. 21Kandillikten yükselen ilk iki kolun, ikinci iki kolun, üçüncü iki kolun altında kendinden birer tomurcuk vardı. Toplam altı koldu. 22Tomurcukları, kolları tek parça olan kandillik saf dövme altındı. 23Kandillik için saf altından yedi kandil, fitil maşaları, tablalar yaptı. 24Bütün takımları dahil kandilliğe bir talant saf altın harcandı.
25Akasya ağacından bir buhur sunağı yaptı. Kare biçiminde, boyu ve eni birer arşın, yüksekliği iki arşındı. Boynuzları kendindendi. 26Üstünü, yanlarını, boynuzlarını saf altınla kapladı. Çevresine altın pervaz yaptı. 27İki yandaki pervazın altına iki altın halka yaptı. Bunlar sunağın taşınması için sırıkların geçmesine yarıyordu. 28Sırıkları akasya ağacından yaparak altınla kapladı.
29*Itriyatçı ustalığıyla kutsal mesh yağı ve güzel kokulu saf buhur yaptı.
38:1Besalel yakmalık sunu sunağını akasya ağacından kare biçiminde yaptı. Eni ve boyu beşer arşın, yüksekliği üç arşındı. 2Dört üst köşesine kendinden boynuzlar yaparak hepsini tunçla kapladı. 3Sunağın bütün takımlarını –kovaları, kürekleri, çanakları, büyük çatalları, ateş kaplarını– tunçtan yaptı. 4Kenarın altında aşağı doğru sunağın yarısına kadar ağ biçiminde tunç bir ızgara yaptı. 5Tunç ızgaranın dört köşesine taşıma sırıklarını geçirmek için birer halka döktü. 6Sırıkları akasya ağacından yaparak tunçla kapladı. 7Sunağın taşınması için yan tarafındaki halkalara geçirdi. Sunağı tahtadan, içi boş yaptı.
8Buluşma Çadırı'nın giriş bölümünde hizmet eden kadınların aynalarından tunç ayaklıklı tunç bir kazan yaptı.
9Konuta bir avlu yaptı. Avlunun güney tarafı için yüz arşın boyunda özenle dokunmuş ince keten perdeler yaptı. 10Perdeler için tabanları tunç, çengelleri ve çengel çemberleri gümüş yirmi direk yaptı. 11Kuzey tarafı için yüz arşın boyunda perdeler, yirmi direk, direkler için yirmi tunç taban yapıldı. Direklerin çengelleriyle çemberleri gümüştü.
12Avlunun batı tarafı için elli arşın boyunda perde, on direk, on taban yapıldı. Direklerin çengelleriyle çemberleri gümüştü. 13Doğuya bakan tarafta avlunun eni elli arşındı. 14Girişin bir tarafında on beş arşın boyunda perde, üç direk ve üç taban; 15öbür tarafında da on beş arşın boyunda perde, üç direk ve üç taban vardı. 16Avlunun çevresindeki bütün perdeler özenle dokunmuş ince ketendi. 17Direklerin tabanları tunç, çengelleriyle çemberleri gümüştü. Başlıkları da gümüş kaplamaydı. Avlunun bütün direkleri gümüş çemberlerle donatılmıştı.
18Avlunun girişindeki perde lacivert, mor, kırmızı iplikle, özenle dokunmuş nakışlı ince ketenden yapılmıştı. Boyu yirmi, yüksekliği avlunun perdeleri gibi beş arşındı. 19Tunçtan dört direği ve dört tabanı vardı. Direklerin çengelleri, başlıklarının kaplaması ve çemberleri gümüştü. 20Konutun ve konutu çevreleyen avlunun bütün kazıkları tunçtandı.
21Antlaşma Levhaları'nın bulunduğu konut için kullanılan malzeme miktarının tümü Musa'nın buyruğu uyarınca, Kâhin Harun oğlu İtamar'ın yönetimindeki Levililer tarafından kaydedildi. 22RAB'bin Musa'ya buyurduğu bütün işleri Yahuda oymağından Hur oğlu Uri oğlu Besalel yaptı. 23Dan oymağından oymacı, yaratıcı, lacivert, mor, kırmızı iplik ve ince keten işlemede usta nakışçı Ahisamak oğlu Oholiav da ona yardım etti.
24Kutsal yerdeki bütün işler için kullanılan adanmış altın miktarı kutsal yerin şekeliyle 29 talant 730 şekeldi. 25*Topluluğun sayımından elde edilen gümüş, kutsal yerin şekeliyle 100 talant 1 775 şekeldi. 26*Sayımı yapılan yirmi ve daha yukarı yaştaki 603 550 kişiden adam başına bir beka, yani yarım kutsal yerin şekeli düşüyordu. 27Kutsal yer ve perde tabanlarının dökümü için 100 talant gümüş kullanıldı. Her tabana bir talant olmak üzere, 100 tabana 100 talant gümüş harcandı. 28Direklerin çengelleri, başlıkların kaplanması ve çemberleri için 1 775 şekel harcandı. 29Adanan tunç 70 talant 2 400 şekeldi. 30-31Bununla Buluşma Çadırı'nın giriş bölümündeki tabanlar, sunakla ızgarası ve bütün takımları, avlu çevresindeki ve girişindeki tabanlar, bütün konut kazıklarıyla avlu çevresindeki kazıklar yapıldı.
AÇIKLAMA: İsrail’in büyük ihanetine rağmen Rab yine de onların arasında yaşamaya karar verir. Böylece tapınak görevini yapacak Buluşma Çadırının yapımı başladı. Rab daha önce Musa’ya inşaatın bilgilerini aktarmıştı. Ancak Sina Çölünde gerekli inşaat malzemelerini elde etmek için orman ya da mağaza yoktu. O yüzden tapınağı inşa etmek için Rab İsrail halkından bağışlar istedi. Böylece kimi altın, kimi gümüş, kimi ağaç ve kumaş getirdi. İsrail toplumu öyle gönülden veriyordu ki kısa bir süre içinde dur demeleri gerekiyordu çünkü fazla malzeme toplanmıştı. Sonra Rab’bin daha önce inşaatı sürdürmek için seçtiği ve Ruhuyla donattığı Besalel ve Oholiav işe başladılar. Rab’bin kutsal konutunu yaparken önce çerçeveleri akasya ağacından yaptılar. Sonra güzel kumaştan 10 büyük perde dikip etrafa astılar. Hepsi altın kopçalarla birbirine bağlandı. Son hepsinin üzerine keçi derisinde kalın bir örtü yapıldı. Böylece son derece sağlam ama aynı zamanda tanışabilir bir çadır yükseldi. Dışarıdan görüşü çok ihtişamlı olmayabilirdi ama içi altından parlıyordu. Uzun mor ve lacivert perdelerin alt kısımlarında melek ve nar resimleri nakşedilmişti. Daha sonra kullanılan malzemelerin ölçümü de verilir. Yaklaşık 880 kg altın, 3.2 ton gümüş ve 2.1 ton tunç kullanılmıştı.
	Sonra tapınağın eşyalarına geliyoruz. Her birinin şekli şeması ve ebadı Tanrı tarafından belirlenmişti. Kutsal eşyalar arasında en önemlisi Tanrı’nın tahtını temsil eden ve çadırın en kutsal bölümünde saklı bulunan Antlaşma Sandığıydı. Bir önceki bölümünde üç önemli eşya daha bulunuyordu: Buhur Sunağı, Kandillik ve Ekmek Masası. Sonra dışa doğru giderken büyük bir yıkanma kazanı ve sonra koca yakmalık sunu sunağı vardı. Aslında tapınağın genel şekli ve her bir eşyasının konumu önemli bir anlam taşıyordu. Sembolik olarak Tanrı’ya yaklaşmanın yolunu tarif eder. Buluşma Çadırına tek bir kapıdan girilirdi, aynı şekilde İncil’de Tanrı’ya tek bir kapı olan İsa Mesih’ten gidildiğini okuyoruz (Yuhanna 10:9, 14:6). Tapınağa giren hemen büyük kurban sunağıyla karşılaşırdı. Benzer şekilde İncil kan dökmeksizin Tanrı’ya yaklaşmanın imkansız olduğunu vurgular (İbraniler 9:22). Ardından yıkanma kazanı vardı, nitekim Tanrı’ya yaklaşan imanlı Mesih’e inanarak günahın cezasından kurtulduysa da periyodik olarak günlük günahlarından arınmaya ihtiyacı var (Yuhanna 13:8-11, 1.Yuhanna 1:9). Sonra çadırın içine girince kandillik, ekmek masası ve buhur sunağı var. Bunlar imanlının ruhsal hayatını temsil eder. Kandillik imanlının pak tanıklığı, ekmek gıdası olan Tanrı’nın Sözü ve buhur devamlı olarak Rab’be yükselen dualarını sembolize eder. Son olarak en iç bölümde bir tek başkahinin ancak yılda bir kere yaklaşabildiği Antlaşma Sandığı vardı. Ne var ki İsa’nın kanı sayesinde her Mesih inanlısı Tanrı’nın huzuruna kadar girip Tanrı’yla mükemmel bir ilişki yaşayabilir (İbraniler 10:19-22). Tabi İsa Mesih gelmeden önce buluşma çadırının şeması Tanrı’ya giden yolun son derece zor ve neredeyse imkansız olduğunu gösteriyordu. Hamdolsun ki Mesih kendi bedeninde kutsal bir kurban sunarak kendisine inanan herkese Tanrı’ya giden yolu ardına kadar açtırmaya başardı (İbraniler 9:6-14).

Mart 24
İŞİN SONU
Mısır’dan Çıkış 39:1-40:38
1Kutsal yerde hizmet için lacivert, mor, kırmızı iplikten özenle dokunmuş giysiler yaptılar. Ayrıca RAB'bin Musa'ya buyurduğu gibi Harun'a kutsal giysiler yapıldı.
2Efodu altın sırmayla lacivert, mor, kırmızı iplikle, özenle dokunmuş ince ketenden yaptılar. 3Altını ince tabakalar halinde dövüp lacivert, mor, kırmızı iplik ve ince keten arasına ustaca işlemek için tel tel kestiler. 4Efodun iki köşesine tutturulmuş omuzluklar yaparak birleştirdiler. 5Efodun üzerindeki ustaca dokunmuş şerit efodun bir parçası gibi altın sırmayla lacivert, mor, kırmızı iplikle, özenle dokunmuş ince ketendendi; tıpkı RAB'bin Musa'ya buyurduğu gibiydi.
6Altın yuvalar içine kakılmış, üzerine İsrailoğulları'nın adları mühür gibi oyulmuş oniksi işleyip 7İsrailliler'in anılması için efodun omuzluklarına taktılar. Tıpkı RAB'bin Musa'ya buyurduğu gibi yaptılar.
8Efod gibi altın sırmayla lacivert, mor, kırmızı iplikle, özenle dokunmuş ince ketenden usta işi bir göğüslük yaptılar. 9Dört köşe, eni ve boyu birer karıştıj, ikiye katlanmıştı. 10Üzerine dört sıra taş yuvası kaktılar. Birinci sırada yakut, topaz, zümrüt; 11ikinci sırada firuze, laciverttaşı, aytaşı; 12üçüncü sırada gökyakut, agat, ametist; 13dördüncü sırada sarı yakut, oniks, yeşim vardı. Taşlar altın yuvalara kakılmıştı. 14On iki taş vardı. Üzerlerine mühür oyar gibi İsrailoğulları'nın adları bir bir oyulmuştu. Bu taşlar İsrail'in on iki oymağını simgeliyordu.
15Göğüslük için saf altından örme zincirler yaptılar. 16İkişer tane altın yuva ve halka yaptılar. Göğüslüğün üst iki köşesine birer halka koydular. 17İki örme altın zinciri göğüslüğün köşelerindeki halkalara taktılar. 18Zincirlerin öteki iki ucunu iki yuvanın üzerinden geçirerek efodun ön tarafına, omuzlukların üzerine bağladılar. 19İki altın halka yaparak göğüslüğün alt iki köşesine, efoda bitişik iç kenarına taktılar. 20İki altın halka daha yaparak efodun önündeki omuzluklara alttan, dikişe yakın, ustaca dokunmuş şeridin yukarısına taktılar. 21Göğüslüğün halkalarıyla efodun halkalarını lacivert kordonla birbirine bağladılar. Öyle ki, göğüslük efodun ustaca dokunmuş şeridinin yukarısında kalsın ve efoddan ayrılmasın. Tıpkı RAB'bin Musa'ya buyurduğu gibi yaptılar.
22Efodun altına giyilen kaftanı ustaca dokunmuş salt lacivert iplikten yaptılar. 23Ortasında baş geçecek kadar bir boşluk bıraktılar. Yırtılmaması için boşluğun kenarlarını yaka gibi dokuyarak çevirdiler. 24Kaftanın kenarını lacivert, mor, kırmızı iplikle, özenle dokunmuş ince ketenden nar motifleriyle bezediler. 25-26Saf altından çıngıraklar yaptılar ve hizmet için kullanılan kaftanın eteğinin ucundaki narların arasına, bir çıngırak bir nar, bir çıngırak bir nar olmak üzere çepeçevre koydular. Tıpkı RAB'bin Musa'ya buyurduğu gibi yaptılar.
27-29Harun'la oğulları için ince ketenden ustaca dokunmuş mintanlar, sarıklar, süslü başlıklar, ince keten donlar, lacivert, mor, kırmızı iplikle, özenle dokunmuş ince ketenden nakışlı kuşak yaptılar; tıpkı RAB'bin Musa'ya buyurduğu gibi.
30Kutsal tacın levhasını saf altından yaparak üzerine mühür oyar gibi ‘RAB'be adanmıştır’ sözünü yazdılar. 31Üstüne bağlanmak üzere sarığa lacivert bir kordon taktılar; tıpkı RAB'bin Musa'ya buyurduğu gibi.
32Böylece konutun, yani Buluşma Çadırı'nın bütün işleri tamamlandı. İsrailliler her şeyi tıpkı RAB'bin Musa'ya buyurduğu gibi yaptılar. 33-41Konutu, çadırla bütün takımlarını, kopçalarını, çerçevelerini, kirişlerini, direklerini, tabanlarını; kırmızı boyalı koç derisinden örtüyü, deri örtüyü, bölme perdesini; Levha Sandığı'yla sırıklarını, Bağışlanma Kapağı'nı; masayla takımlarını, Tanrı'nın huzuruna konan ekmekleri; saf altın kandilliği, üstüne dizilecek kandillerle takımlarını, kandil için zeytinyağını; altın sunağı, mesh yağını, güzel kokulu buhuru, çadırın giriş bölümünün perdesini; tunç sunakla ızgarasını, sırıklarını, bütün takımlarını, kazanı, kazan ayaklığını; avlunun perdelerini, direklerini, direk tabanlarını, avlu girişinin perdesini, iplerini, kazıklarını, konutta, yani Buluşma Çadırı'ndaki hizmet için gerekli bütün aletleri; kutsal yerdeki hizmet için dokunmuş giysileri, Kâhin Harun'un kutsal giysilerini, oğullarının kâhin giysilerini Musa'ya gösterdiler. 42Her şeyi tıpkı RAB'bin Musa'ya buyurduğu gibi yaptılar. 43Musa baktı, bütün işlerin RAB'bin buyurduğu gibi yapılmış olduğunu görünce onları kutsadı.
40:1RAB Musa'ya şöyle dedi: 2“Konutu, yani Buluşma Çadırı'nı birinci ayın ilk günü kur. 3Levha Sandığı'nı oraya getirip perdeyle gizle. 4Masayı içeri getir, gereken her şeyi üzerine diz. Kandilliği getirip kandillerini yak. 5Altın buhur sunağını Levha Sandığı'nın önüne koy, konutun giriş bölümüne perdesini tak. 6Yakmalık sunu sunağını konutun –Buluşma Çadırı'nın– giriş bölümüne koy. 7Kazanı çadırla sunak arasına koyup içine su doldur. 8Çadırın çevresini avluyla kapat, avlunun girişine perdesini as.
9“Sonra mesh yağıyla konutu ve içindeki bütün eşyaları meshederek kutsal kıl. Böylece konutla takımları kutsal olacak. 10Yakmalık sunu sunağıyla takımlarını meshet, sunağı kutsal kıl. Sunak çok kutsal olacak. 11Kazan ve kazan ayaklığını meshederek kutsal kıl.
12“Harun'la oğullarını Buluşma Çadırı'nın giriş bölümüne getirip yıka. 13Harun'a kutsal giysileri giydir, bana kâhinlik etmesi için onu meshederek kutsal kıl. 14Oğullarını getirip mintanları giydir. 15Bana kâhinlik etmeleri için babaları gibi onları da meshet. Bu mesh onların kuşaklar boyu sürekli kâhin olmalarını sağlayacak.”
16Musa her şeyi RAB'bin kendisine buyurduğu gibi yaptı. 17Böylece ikinci yılın birinci ayının birinci günü konut kuruldu. 18Musa konutu kurdu, tabanlarını koydu, çerçevelerini yerleştirdi, kirişlerini taktı, direklerini dikti. 19Çadırı tıpkı RAB'bin kendisine buyurduğu gibi konutun üzerine gerdi, çadır örtüsünü üzerine örttü. 20Antlaşma Levhaları'nı sandığa koydu, sandık sırıklarını taktı, Bağışlanma Kapağı'nı sandığın üzerine yerleştirdi. 21RAB'bin kendisine buyurduğu gibi Levha Sandığı'nı konuta getirdi, bölme perdesini asarak sandığı gizledi.
22Masayı Buluşma Çadırı'na, konutun kuzeyine, perdenin dışına koydu. 23RAB'bin huzurunda, RAB'bin kendisine buyurduğu gibi üzerine ekmekleri dizdi. 24Kandilliği Buluşma Çadırı'na, masanın karşısına, konutun güneyine koydu. 25RAB'bin kendisine buyurduğu gibi, RAB'bin huzurunda kandilleri yaktı. 26Altın sunağı Buluşma Çadırı'na, perdenin önüne koydu. 27RAB'bin kendisine buyurduğu gibi üzerinde güzel kokulu buhur yaktı. 28Konutun giriş bölümünün perdesini taktı. 29RAB'bin kendisine buyurduğu gibi yakmalık sunu sunağını Buluşma Çadırı'nın giriş bölümüne koydu, üzerinde yakmalık sunu ve tahıl sunusu sundu. 30Kazanı Buluşma Çadırı ile sunak arasına koydu, yıkanmak için içine su doldurdu. 31Musa, Harun ve Harun'un oğulları ellerini, ayaklarını orada yıkadılar. 32Ne zaman Buluşma Çadırı'na girip sunağa yaklaşsalar RAB'bin Musa'ya buyurduğu gibi orada yıkandılar. 33Musa konutla sunağı avluyla çevirdi. Avlunun girişine perdeyi asarak işi tamamladı.
34*O zaman bulut Buluşma Çadırı'nı kapladı ve RAB'bin görkemi konutu doldurdu. 35Musa Buluşma Çadırı'na giremedi; çünkü bulut her yeri kaplamış, RAB'bin görkemi konutu doldurmuştu. 36*İsrailliler ancak bulut konutun üzerinden kalkınca göçerlerdi. 37Bulut durdukça yerlerinden ayrılmaz, kalkacağı günü beklerlerdi. 38Böylece bütün yolculuklarında konutun üzerinde gündüzün RAB'bin bulutu, gece de ateş İsrailliler'e yol gösterdi.
AÇIKLAMA: Baştan beri Tanrı’nın amacı Kendini İsrail halkına tanıtmak ve onların arasında olmaktı. Halkın isyanına rağmen Rab onlarla birlikte olacağına söz verdi ve aralarında yaşamak için kutsal konutunun tamamlanmasını sağladı. Bu bölümde kutsal tapınakta görev yapacak başkâhin ile diğer kahinlerin kıyafetleriyle ilgili son hazırlıklar sürüyor. Giyimlerine verilen itina yapılacak hizmetin önemimi ve kutsallığını gösteriyordu. Aynı zamanda halkı temsil ederek Yahve’nin önünde durduklarını vurguluyordu. Dikkat edersek bir çok kez ‘her şeyi tıpkı Rab’bin Musa’ya buyurduğu gibi yaptılar’ der. Bu neden önemli? Çünkü İncil’in İbraniler bölümüne göre bu tapınak göklerde Tanrı’nın huzurunda duran orijinal bir tapınağın kopyasıydı (8:5). Aynı zamanda buluşma çadırı Tanrı’nın kurtuluş planını yansıtmak üzere tasarlanmıştı. Geçen bölümde gördüğümüz gibi çadırın eşyaları ve konumları insanın Tanrı’yla olan ilişkisini tarif etmek için özenle ayarlanmıştı.
	Aynı zamanda çadırda yapılan hizmet ve orada görev yapan başkâhin özellikle İsa Mesih’in hayatını ve hizmetini temsil eder (İbraniler 8:1-2). Vaftizci Yahya ilk İsa’yla karşılaştığı zaman O’nu parmakla göstererek  ‘İşte dünyanın günahını ortadan kaldıran Tanrı Kuzusu’ diye haykırdı (Yuhanna 1:29). Çadırda kurban kanı olmadan Tanrı’ya yaklaşmanın imkansız olduğunu gördük. Ama Kutsal Kitap’ın bir çok yerinde İsa Mesih’in günahlarımıza karşılık kurban edildiğini okuyoruz (Yeşaya 53, 1.Petrus 1:18-20). Yani orada kesilen kurbanlar bir açıdan Mesih’in sunduğu son büyük kurbanın yolunu hazırladı (İbraniler 10:1-18). Tapınağın diğer eşyaları da Mesih’i anımsar: Yıkanma Kazanı, Mesih’in kanıyla günahtan nasıl arındığımızı hatırlatır (Titus 3:4-6). Ekmek Masası, Mesih’in ‘Yaşam Ekmeği Ben’im’ diyen sözlerini anımsatır (Yuhanna 6:48). Kandillik, İsa’nın ‘Dünyanın Işığı Ben’im’ diyen sözlerini akla getirir (Yuhanna 8:12). Buhur Sunağı, Mesih’in öğrencileri için sunduğu ve hala sunmakta olduğu duaları anımsatır (Yuhanna 17). Üstelik kutsal tapınakta hizmet eden başkâhin Mesih’in Tanrı’nın huzurunda yaptığı aracılık hizmetini hatırlatır (Romalılar 8:34). İsrail’in başkâhini kusurlu bir insan olarak hem kendi günahı için hem de halkı için yıldan yıla Tanrı’nın önüne çıkıp aracılık ederdi. Mesih ise kendi kusursuz kanını Tanrı’ya sunarak kurbanların gereksinimine son verdi (İbraniler 7:26-28). Yani tapınağın bütün hizmeti asırlar önceden Mesih’in kimliğini ve hizmetini mükemmel bir şekilde resmedip müjdeliyordu. Burada kutsal çadırla ilgili yazılan talimatlardan Tanrı’ya yaklaşmanın ne kadar hassas ve zor olduğunu görüyoruz. Hamdolsun ki Mesih’in büyük kefareti sayesinde artık kendisine iman eden herkes özgürce Tanrı’nın huzuruna çıkabilir.
	Tapınağın bütün eşyaları hazırlandığında yılın ilk gününde hepsi bir kerede kuruldu. Musa da Rab’bin talimatı uyarınca bütün eşyaları kutsal mesh yağıyla kutsadı. Aynı gün bütün işler tamamlandığında, Yahve’nin huzurunu temsil eden ve baştan beri İsrail topluluğuna öncülük eden ateşli bulut birden kutsal çadırı doldurdu. Bu şekilde Tanrı yaptıklarını onayladı ve kutsadı. Ne var ki geçen bölümlerde okuduğumuz gibi Tanrı’nın İsrail halkıyla yaşadığı sarsıntılı ilişki ne yazık ki ilerleyen çağlarda hiç iyileşmedi. Yahudiler Tanrı’nın kutsal yasasını maalesef eksiksiz tutamadılar ve kutsal tapınağını da kerelerce kirlettiler. Rab’bin defalarca gösterdiği büyük lütfa rağmen İsrail ulusu hep yoldan saptı. Ama Rab vaadinden hiç vazgeçmedi ve Yahudilerin bütün itaatsizliklerine rağmen eninde sonunda beklenen büyük Mesih’i göndererek tüm uluslar için öngördüğü kurtuluşu sağladı. İsrail, İsa Mesih’in yolunu hazırlayarak her türlü Tanrı’nın amacına hizmet etti, o yüzden onları hor görmemeliyiz (Yuhanna 4:22). Aynı zamanda Yahudiler çoğunlukla İsa’yı Mesih olarak reddettiler diye Tanrı onlarla işine son vermiş değildir. Pavlus’un Romalılar 11’de anlattığı gibi Tanrı amacından dönmez, vaatlerinden de vazgeçmez. İsrail’in atalarıyla başlattığı işi bir gün Yahudileri tövbeye getirerek tamamlayacaktır. O gün İsa Mesih yeryüzünde geri dönüp Yeruşalim’de tahtını kurarak baştan vaat edilen barış krallığını kuracaktır (Yeşaya 11). O gün İsa Mesih bu bölümlerde okuduğumuz Tanrı’nın kusursuz yasasını yenileyecek ve tüm ulusları adaletle yönetecektir. O gün küçük bir çadır değil, koskoca bir tapınak da yapılacak (Hezekiel 40-48). Yıldan yıla bütün uluslar orada toplanıp Tanrı’yı yüceltecektir (Zekeriya 14:16). İşte o zaman Rab’bin İsrail aracılığıyla tüm uluslar için tasarladığı büyük tasarı hedefine ulaşmış olacak çünkü İbrahim’in soyu nihayet tüm uluslar için bereket kaynağı olacaktır.
Mart 25
MESİH’İN HAYKIRIŞI
Mezmur 22
1  Tanrım, Tanrım, beni neden terk ettin? Niçin bana yardım etmekten, Haykırışıma kulak vermekten uzak duruyorsun? 2  Ey Tanrım, gündüz sesleniyorum, yanıt vermiyorsun, Gece sesleniyorum, yine rahat yok bana. 3  Oysa sen kutsalsın, İsrail'in övgüleri üzerine taht kuran sensin. 4  Sana güvendiler atalarımız, Sana dayandılar, onları kurtardın. 5  Sana yakarıp kurtuldular, Sana güvendiler, aldanmadılar. 6  Ama ben insan değil, toprak kurduyum, İnsanlar beni küçümsüyor, halk hor görüyor. 7  Beni gören herkes alay ediyor, Sırıtıp baş sallayarak diyorlar ki, 8  ‹‹Sırtını RAB'be dayadı, kurtarsın bakalım onu, Madem onu seviyor, yardım etsin!›› 9  Oysa beni ana rahminden çıkaran, Ana kucağındayken sana güvenmeyi öğreten sensin. 10  Doğuşumdan beri sana teslim edildim, Ana rahminden beri Tanrım sensin. 11  Benden uzak durma! Çünkü sıkıntı yanıbaşımda, Yardım edecek kimse yok. 12  Boğalar kuşatıyor beni, Azgın Başan boğaları sarıyor çevremi. 13  Kükreyerek avını parçalayan aslanlar gibi Ağızlarını açıyorlar bana. 14  Su gibi dökülüyorum, Bütün kemiklerim oynaklarından çıkıyor; Yüreğim balmumu gibi içimde eriyor. 15  Gücüm çömlek parçası gibi kurudu, Dilim damağıma yapışıyor; Beni ölüm toprağına yatırdın. 16  Köpekler kuşatıyor beni, Kötüler sürüsü çevremi sarıyor, Ellerimi, ayaklarımı deliyorlar. 17  Bütün kemiklerimi sayar oldum, Gözlerini dikmiş, bana bakıyorlar. 18  Giysilerimi aralarında paylaşıyor, Elbisem için kura çekiyorlar. 19  Ama sen, ya RAB, uzak durma; Ey gücüm benim, yardımıma koş! 20  Canımı kılıçtan, Biricik hayatımı köpeğin pençesinden kurtar! 21  Kurtar beni aslanın ağzından, Yaban öküzlerinin boynuzundan. Yanıt ver bana! 22  Adını kardeşlerime duyurayım, Topluluğun ortasında sana övgüler sunayım: 23  Ey sizler, RAB'den korkanlar, O'na övgüler sunun! Ey Yakup soyu, O'nu yüceltin! Ey İsrail soyu, O'na saygı gösterin! 24  Çünkü O mazlumun çektiği sıkıntıyı hafife almadı, Ondan tiksinmedi, yüz çevirmedi; Kendisini yardıma çağırdığında ona kulak verdi. 25  Övgü konum sen olacaksın büyük toplulukta, Senden korkanların önünde yerine getireceğim adaklarımı. 26  Yoksullar yiyip doyacak, RAB'be yönelenler O'na övgü sunacak. Sonsuza dek ömrünüz tükenmesin! 27  Yeryüzünün dört bucağı anımsayıp RAB'be dönecek, Ulusların bütün soyları O'nun önünde yere kapanacak. 28  Çünkü egemenlik RAB'bindir, Ulusları O yönetir. 29  Yeryüzündeki bütün zenginler doyacak Ve O'nun önünde yere kapanacak, Toprağa gidenler, Ölümlerine engel olamayanlar, Eğilecekler O'nun önünde. 30  Gelecek kuşaklar O'na kulluk edecek, Rab yeni kuşaklara anlatılacak. 31  O'nun kurtarışını, ‹‹Rab yaptı bunları›› diyerek, Henüz doğmamış bir halka duyuracaklar.
AÇIKLAMA: Çarmıhta acı çeken Mesih’in bu sözleri hep merak uyandırmıştır: ‘Tanrım, Tanrım beni neden terk ettin?’ (Matta 27:46). Aslında İsa bunu söylerken 22. mezmur’a gönderme yapıyordu çünkü Davut’un bu sözleri kendisiyle ilgili değil, asırlar sonra gelecek büyük Kral Mesih için yazılmıştı. Elbette ki Davut da hepimiz gibi zaman zaman kendini terkedilmiş gibi hissetti ama buradaki gizemli ifadeler esas kendisinden bin sene sonra kadar yaşayacak ve canını tüm insanlar için verecek İsa Mesih için geçerlidir. Çektiği işkenceyi bu mezmura endeksleyen Mesih çarmıhın etrafındaki insanlara büyük bir ipucu vermiştir, yani yaşadıklarının peygamberlerin sözleri uyarınca gerçekleştiğini işaretliyordu. O sırada günahın acısını çeken Mesih kendini gerçekten yalnız hissetti çünkü günaha bakamayan Tanrı insanlığın hak ettiği gazabı kendi Oğlu üzerine boşaltıyordu. O anda Mesih bizim uğrumuza cehennemin korkunç ıstırabını çekiyordu.
 Mezmurun ilerleyen ayetlerinde Mesih’in yaşadığı bu müthiş olayların bir çok ayrıntısına rastlıyoruz. En başta ne kadar acı çekse de Tanrı’ya olan güvenini asla yitirmediğini görebiliyoruz çünkü tüm bunlar kutsal planı dahilinde gerçekleşiyordu. Yine de kendi halkının onu ‘toprak kurdu’ gibi görüp küçümsemesi, onunla alay etmesi yüreğine darp etti. Ona rağmen doğuşundan beri Rab’be adanmış biri olduğunu hatırlayarak ümitleniyor. Sonra çevresini kuşatan düşmanlarının bakışlarını azgın boğalar ve avını parçalayan aslanlar olarak resmeder. Kendi ruh halini de şöyle tasvir eder: ‘Su gibi dökülüyorum, yüreğim balmumu gibi içimde eriyor, gücüm çömlek parçası gibi kurudu...’ Ardından yüzlerce sene önce Mesih’in çekeceği acıları yazan bu ayetlerin arasında şu gizemli sözler dikkatimizi çeker: ‘Ellerimi, ayaklarımı deliyorlar.’ Çok net bir şekilde çarmıha gerilme olayını resmediyor. Oysa ki Davut’un döneminde bu tür bir idam yöntemi henüz icat edilmemişti. Ellerden ve ayaklardan bir ağaca çivilenip ölüme terk edilmek ancak Romalıların döneminde rağbet gördü. Yani Davut’un bunu bilmesi, ya da tahmin etmesi bile imkansız. Çok net ve açık bir peygamberlik sözü! Ardından son derece ilginç bir peygamberlik daha gelir: ‘Giysilerimi aralarında paylaşıyor, elbisem için kura çekiyorlar.’ Bu sözler Mesih’in çarmıha gerildiği gün birebir yerine geldi (Yuhanna 19:24).
Ama mezmur henüz bitmiş değil, sonraki ayetlerde Davut Mesih’in haykırışının duyulacağına inandığını belirtir. Tanrı bir süreliğine yüzünü çevirdiyse de yine de ona eline uzatacaktır. Hatta bu acıların sonucunda, Mesih’in Rab’bin adını kardeşlerine duyurup topluğun ortasında Tanrı’yı öveceğini söyler. Aynı şekilde İsa Mesih dirildikten sonra günah ve ölüm üzerindeki zaferini havarileri aracılığıyla halkına ilan etti (E.İşleri 2, İbraniler 2:12). Davut da bu büyük olayın ardından tüm ulusların soyları Mesih’in önüne gelip eğileceklerini yazar. Rab’bin bu inanılmaz kurtarışının tüm halkların önünde duyurulup inanılacağını da belirtir. Ne ilginç değil mi? Bugün Mesih’ten iki bin sene sonra yaşayan bizler Davut’un söylediği her şeyin tek tek yerine geldiğini görebiliyoruz. İşte Davut bundan da söz etti. Bunların gerçekleştiğini gören ‘henüz doğmamış halk’ biziz ve Davut’un öngördüğü gibi bizler ‘Rab yaptı bunları’ diyebiliyoruz. Şimdiden her ulustan insanlar Mesih’in önünde yere kapanıp O’nun sağladığı kurtuluşa sığınıyor. Yakında yine gelecektir ve o zaman beklenen büyük egemenliği de kuracaktır ve o zaman herkes önünde eğilecektir (Filipililer 2:9-11).
Mart 26
RAB ÇOBANIMDIR
Mezmur 23
1  RAB çobanımdır, Eksiğim olmaz. 2  Beni yemyeşil çayırlarda yatırır, Sakin suların kıyısına götürür. 3  İçimi tazeler, Adı uğruna bana doğru yollarda öncülük eder. 4  Karanlık ölüm vadisinden geçsem bile, Kötülükten korkmam. Çünkü sen benimlesin. Çomağın, değneğin güven verir bana. 5  Düşmanlarımın önünde bana sofra kurarsın, Başıma yağ sürersin, Kâsem taşıyor. 6  Ömrüm boyunca yalnız iyilik ve sevgi izleyecek beni, Hep RAB'bin evinde oturacağım.
AÇIKLAMA: Hiç yalnızlık çektiniz mi? Hepimiz bir zamanlar terk edildiğimizi hissettik, gerçekten çok acı bir şeydir. Bir anda sanki dünyamız yıkılıyor ve ne yapacağımızı şaşırıyoruz. Davut’un asırlar önce yazdığı bu kısa mezmur tam o durumlar için bestelenmişti. En başta ‘Rab çobanımdır, hiç bir eksiğim olmaz’ diye başlar. Tanrı’yı bir çobana benzetmesi garip gelebilir, oysa ki Kral Davut’un kendisi de bir zamanlar çobandı. Günümüzde çobanlık gibi işlerin en fakir insanlara bırakıldığı halde aslında çok büyük ve önemli bir sorumluluktur. Örneğin, yüz tane koyuna bakmanın değeri ne kadar biliyor musunuz? Tanesini bin TL’den hesaplarsak, hepsinin değeri yaklaşık 100,000 TL’dir. Yani büyük bir servet! Bunun için çoban olarak seçilecek insanın her şeyden önce güvenilir olması şart. Dışarıdan pek zor bir görev gibi görünmezse de esasında çok tehlikeli bir meslektir. Bu kadar çok hayvanı bir arada tutmanın zorluğu yanı sıra, her an saldırabilecek yabani hayvanlara da dikkat etmek gerek. Böylece Kutsal Kitap’ta çobanlık demek sorumluluk sahibi demektir. Çoban resmi akılda güvende olmayı canlandırır. Aynı zamanda Rab’bin Sözü bir çok yerde bizi yaramaz koyunlara benzetir. Söz dinlemez, yolunu şaşıran, kolayca tuzağa düşen bu şaşkın hayvana benzeriz (1.Petrus 2:25). Bu açıdan Rab’bin başımızda Çoban olarak durması pek anormal değil, tersine tam yerinde bir ifade (Vaiz 12:11).
İlerleyen ayetlerde Davut kendi tecrübelerinden bir çobanın koyunlarına nasıl baktığını hatırlatarak Rab’bin benzer şekilde bize davrandığını belirtir. Çobanın en temel görevi koyunlarını otlatmak. Onlara yemyeşil çayırlar arar. Korkmamaları için onları sakin suların kenarına götürür. Böylece koyunlarının içini ferahlatır. Gittikleri her yerde çoban önlerinde gidip onlara yol gösterir. Bazen koyunları tehlikeli bir yerlerden geçirmek zorunda kalır. Dar ya da karanlık bir geçit olabilir ama çobanlarına güvenen hayvanlar pek korkmazlar çünkü önden gidene bakıyorlar. Çobanın yanlarında olması yeterlidir. Elindeki değneği gördükçe yürekleri huzur içinde kalıyor. Bazen kurt ya da aslan gibi düşmanlar sağdan soldan belirebilir. Bu durumda koyunların bazısı paniğe kapılabilir ama iyi çoban her tür saldırıyı püskürtür ve koyunlarını yine toparlar. Sonra çoban başlarına yağ sürerek onları sakinleştirir. Son derece huzurlu bu portre Tanrı’nın çocukları olan bizlere gösterdiği itinayı birebir resmeder. Rab bütün ihtiyaçlarımızı karşılar (Matta 6:25-33), bize öncülük eder (Yakup 1:5), her tür tehlikeden korur (Yahuda 24) ve gerektiğinde elindeki değnekle terbiye etse de sevgisini bizden asla esirgemez (İbraniler 12:5-12). Rab’bin bize karşı beslediği şefkat çok büyüktür! (Ağıtlar 3:22-25)
Bu mezmurun bir yanı daha var ki esasında İsa Mesih’i resmediyor (İbraniler 13:20). Günün birinde din bilginleriyle tartışırken Mesih şunu söyledi: ‘Ben iyi çobanım. İyi çoban koyunları uğruna canını verir (Yuhanna 10:11).’ Bu bağlamda Mesih halkın önderlerini kötü ve bencil kiralık çobanlara benzetir. Onlar bir tek kendi menfaatlerini güdüyorlardı. Mesih ise insanlar uğruna canını vermeye geldi. Aynı zamanda Mesih kendisine ait ‘koyunların’ sesini işittiklerini belirtir. Ancak Mesih’i izleyen, yani öğretisine boyun eğen O’nun esas kim olduğunu anlar. Böylece İsa’ya inanan O’nun şefkatini ve sevgisini de görür. Şimdi Mesih bedenen aramızda olmazsa da Kutsal Ruh’u vasıtasıyla hep bizimle birlikte olduğunu biliyoruz (Yuhanna 14:26-27, Matta 28:20) Her durumda bizi güçlendiren, teşvik eden ve gerektiğinde omuzlarında taşıyan yine O’dur (1.Petrus 5:7). Dahası Mesih’in yakında bir gün dönüp bizi yanına alacağını biliyoruz. Davut’un da bahsettiği de buydu. Çoban yürekli Tanrı’yı tanıyan herkes ‘hep Rab’bin evinde’ oturacağına emin olabilir. O zaman tatlı yüzünü kendi gözlerimizle göreceğiz ve kendisi tüm yaşlarımızı silerek bizi bağrına basacaktır (Vahiy 7:17).
Mart 27
YÜCE KRAL
Mezmur 24
1  RAB'bindir yeryüzü ve içindeki her şey, Dünya ve üzerinde yaşayanlar; 2  Çünkü O'dur denizler üzerinde onu kuran, Sular üzerinde durduran. 3  RAB'bin dağına kim çıkabilir, Kutsal yerinde kim durabilir? 4  Elleri pak, yüreği temiz olan, Gönlünü putlara kaptırmayan, Yalan yere ant içmeyen. 5  RAB kutsar böylesini, Kurtarıcısı Tanrı aklar. 6  O'na yönelenler, Yakup'un Tanrısı'nın yüzünü arayanlar İşte böyledir. 7  Kaldırın başınızı, ey kapılar! Açılın, ey eski kapılar! Yüce Kral girsin içeri! 8  Kimdir bu Yüce Kral? O RAB'dir, güçlü ve yiğit, Savaşta yiğit olan RAB. 9  Kaldırın başınızı, ey kapılar! Açılın, ey eski kapılar! Yüce Kral girsin içeri! 10  Kimdir bu Yüce Kral? Her Şeye Egemen RAB'dir bu Yüce Kral!
AÇIKLAMA: Rab mutlak ve mukaddes bir egemendir. Zaman zaman insan kendini bir şey sanabilir oysa ki Rab’bin karşısında ‘uluslar kovada bir damla su, terazideki toz zerreciği gibidir (Yeşaya 40:15).’ Dünyada ‘Bu benim hakkım, bana aittir’ gibi söylemler sık sık duyarız, insanlar mal mülk üzerinde birbiriyle çekişir durur; oysa ki esas hepsi Tanrı’nındır (Eyüp 41:11). Biz burada kahya ve konuğuz, her şeyimiz Tanrı’dan emanettir. Dünyada olan her şey Yüce Yaradan’a aittir. Bu mezmurun başında Davut sıkça unuttuğumuz bu önemli gerçeği vurgular. Dünyaya bir şey getirmediğimiz gibi günün sonunda üzerindeki hiç bir şey bize ait olmayacaktır (1.Timoteos 6:7). Çünkü hepsini yoktan yaratan ve bize tüm bu imkanları lütfeden bir tek Rab’dir.
O halde ne için yaşıyoruz? Dünyadan maddi bir şey götürmezsek de, aslında yaşamımız boyunca göklerde manevi bir servet biriktirmemiz mümkündür. Evet kefenin cebi yoktur ama ruhun ambarları vardır. Tanrı’ya yönelen herkes iç varlığını zenginleştirerek ve başkalarına hizmet ederek göklerde müthiş bir hazine sahibi olabilir (Matta 6:18-21, Luka 12:21; 16:1-13). Ama bunun için Tanrı’nın katına yükseleceğimize emin olmak gerek. Nitekim insanın nihai hedefi Rab’bin yanına gitmektir. Ne var ki Kutsal Kitap’ın dediğine göre biz şu an için dünyada gariban yabancıyız (1.Petrus 2:11). İnsan esas Tanrı’yla birlikte, samimi ve yakın bir ilişki içerisinde yaşamak için yaratıldı ama Adem ile Havva’dan bu yana insan hep Rab’binden uzaktır. İlk atalarımız büyük bir günah işlediler ve sonrasında tüm insanlar ölümlü kılındı. Ama hala bir şans vardır. Ölümden sonra Tanrı’nın yanına gitme ihtimalimiz var. Peki nasıl olacak? Davut aynı soruyu sorar. İnsan Tanrı’nın dağına nasıl çıkabilir. Verdiği cevapta bir çok şart koşuyor: Ellerimiz ve yüreğimiz pak olacak, putlara tapmayacağız, yalana yer vermeyeceğiz... Aslında oldukça kısa bir liste ama dürüst olursak bunları bile yerine getiremedik, getiremeyiz. Bazımız dıştan dindar görünmeye başarsak da Tanrı’yı kandıramayız çünkü o yüreklerimize dikkat eder. Peki Tanrı’nın huzuruna çıkacak kadar pak ve kutsal olamayacağımıza göre ne yapabiliriz?
İncil kendi gücümüzle Tanrı’ya asla gidemeyeceğimizi belirtir. Sevaplarımız ya da iyi işlerimiz asla yeterli olamayacak, nitel ve nicel bakımdan (Efesliler 2:8-9). Fakat Kutsal Kitap’a göre bizim Tanrı’ya ulaşmamız imkânsız ise de Kendisi’nin bize ulaştığını müjdeler. Tanrı kendisinden ırak düşmüş yaramaz çocuklarını kurtarmak için bizzat gelip bizim için muazzam bir kurtuluş sağladı. İşte İsa Mesih çarmıhta canını vererek tüm insanların günah ve ölüm borcunu kapatarak kendisine güvenen herkese sonsuz hayatı sundu. Aynı Mesih pek yakında kendisine ait olanları kurtarmak için geri dönecektir. Mezmurun ilerisinde bu büyük olayı okuyoruz. Davut, ‘Kentin kapıları açın, Kralımız geliyor’ der. Ama Davut’un kendisi kraldı, o halde kimden söz ediyor? Aslında soyundan gelecek büyük Kral Mesih’i kastediyor. Ayetin ilerisinde Kral’ın kim olacağını sorduğunda ‘O RAB’dir!’ cevabını alır. Yine emin olmak için bir daha sorar ve ‘RAB’dir bu Yüce Kral’ cevabını alır. Evet dünyanın egemeni Rab İsa Mesih’tir. O bir kere bizim uğrumuza canını feda etmek için geldi ama ikinci gelişinde büyük Kral olarak dönecektir (İbraniler 9:28; Vahiy 19:11). Kaldı ki lütfunu görmek için kalbimizin kapılarını kendisine açmalıyız.
Mart 28
RABBİN YOLLARI
Mezmur 25
1  Ya RAB, bütün varlığımla sana yaklaşıyorum, 2  Ey Tanrım, sana güveniyorum, utandırma beni, Düşmanlarım zafer kahkahası atmasın! 3  Sana umut bağlayan hiç kimse utanca düşmez; Nedensiz hainlik edenler utanır. 4  Ya RAB, yollarını bana öğret, Yönlerini bildir. 5  Bana gerçek yolunda öncülük et, eğit beni; Çünkü beni kurtaran Tanrı sensin. Bütün gün umudum sende. 6  Ya RAB, sevecenliğini ve sevgini anımsa; Çünkü onlar öncesizlikten beri aynıdır. 7  Gençlik günahlarımı, isyanlarımı anımsama, Sevgine göre anımsa beni, Çünkü sen iyisin, ya RAB. 8  RAB iyi ve doğrudur, Onun için günahkârlara yol gösterir. 9  Alçakgönüllülere adalet yolunda öncülük eder, Kendi yolunu öğretir onlara. 10  RAB'bin bütün yolları sevgi ve sadakate dayanır Antlaşmasındaki buyruklara uyanlar için. 11  Ya RAB, adın uğruna Suçumu bağışla, çünkü suçum büyük. 12  Kim RAB'den korkarsa, RAB ona seçeceği yolu gösterir. 13  Gönenç içinde yaşayacak o insan, Soyu ülkeyi sahiplenecek. 14  RAB kendisinden korkanlarla paylaşır sırrını, Onlara açıklar antlaşmasını. 15  Gözlerim hep RAB'dedir, Çünkü ayaklarımı ağdan O çıkarır. 16  Halime bak, lütfet bana; Çünkü garip ve mazlumum. 17  Yüreğimdeki sıkıntılar artıyor, Kurtar beni dertlerimden! 18  Üzüntüme, acılarıma bak, Bütün günahlarımı bağışla! 19  Düşmanlarıma bak, ne kadar çoğaldılar, Nasıl da benden nefret ediyorlar! 20  Canımı koru, kurtar beni! Hayal kırıklığına uğratma, çünkü sana sığınıyorum! 21  Dürüstlük, doğruluk korusun beni, Çünkü umudum sendedir. 22  Ey Tanrı, kurtar İsrail'i Bütün sıkıntılarından!
AÇIKLAMA: Kutsal Kitap’ta Rab’bi seven kişilerin Tanrı’yla yürüdüklerini okuyoruz. En başta ‘Hanok 300 yıl Tanrı yolunda yürüdü’ diye okuyoruz (Yaratılış 5:22). Aynı şekilde Nuh ‘çağdaşları arasında kusursuz biriydi ve Tanrı yolunda yürüdü’ (Yaratılış 6:9). Daha sonra Musa benzer şekilde halkını Rab’bin yollarında yürümeye teşvik eder (Y.Tekrarı 10:12). Peki Tanrı yolunda yürümek ne demek?  Bu mezmurda Davut bunu açıklar. En başta Rab’bin yolunda yürümek için dünyadan vazgeçip Tanrı’ya yönelmemiz gerek. Doğal halimizle bizler yaramaz koyunlar gibi hep yolumuzu şaşırıyoruz (Yeşaya 53:6). Bize kalsa başımız sıkışmadıkça Tanrı’yı hiç arayıp sormayız. O yüzden Tanrı’nın yollarını öğrenmek için Davut gibi dua etmeliyiz. Kendi benliğimizden kurtulup temiz bir yürekle Rab’bin ardından gitmemiz için Tanrı’dan yardım dilemeliyiz. Çünkü Tanrı’nın yolları bizimkinden çok ama çok farklıdır. Peygamber Yeşaya yazdığı gibi: ‘Çünkü benim düşüncelerim sizin düşünceleriniz değil, sizin yollarınız benim yollarım değil’ diyor Rab, ‘Çünkü gökler nasıl yeryüzünden yüksekse, yollarım da sizin yollarınızdan, düşüncelerim düşüncelerinizden yüksektir (Yeşaya 55:8-9).’ Yine de alçakgönüllü bir şekilde Tanrı’ya yaklaşan mutlaka O’nun yardımını görecektir (Yakup 4:6-8). Yeter ki bütün varlığımızla O’na yönelelim.
Rab’be yaklaştığımızda çoğu zaman bizim ne kadar kirli olduğumuzu fark ederiz. O’nun pak ışığı karşısında bizim kirliliğimiz çok net bir şekilde görünür. Bu durumda korkup kaçmak yerine gençliğimizden bu yana tüm günahlarımızı Rab’bin önüne koyup tövbe etmeliyiz. Sevgi dolu Babamız o zaman bizi bağışlayıp her kötülükten arındıracaktır (1.Yuhanna 1:9). Bu yolda ilerlemek için her zaman için O’nun sevgisi ve sadakatine sığınmalıyız. Onun buyruklarına kendi gücümüzle uymaya çalışarak günahlarımızdan kurtulmamız mümkün değil ama sevgisi sayesinde kurtulduktan sonra O’nun lütfuyla O’nun buyruklarına uyabiliriz. İşte Rab’bin Sözü baştan beri hep imanlıyı bu sevgi yolunda yürümeye teşvik eder (Yeşu 22:5, Efesliler 5:2). Peygamber Mika’nın da belirttiği gibi ‘Ey insanlar, RAB iyi olanı size bildirdi; adil davranmanızdan, sadakati sevmenizden ve alçakgönüllülükle yolunda yürümenizden başka Tanrınız RAB sizden ne istedi? (Mika 6:8)’ Kısacası Rabbin yolunda yürümek demek Tanrı’ya ayak uydurmak demek.
Davut aynı zamanda Tanrı’yla yürümeyi Rab’den korkmaya benzetir. Ama bu nasıl olur? Rab’den korkmak karşısında titremek demek değil. Aslında yürekten sevdiğimiz Baba Tanrı’mızı üzmekten çekinmek demek. Benzer şekilde eşimle olan ilişkimizin yolunda devam etmesi için onu üzmemeye özen gösteririm. İşte Tanrı bizi benzer bir ilişkiye çağırır ama O’nunla bu ilişkiyi sürdürmek için kutsallığına sahip çıkmamız gerek (İbraniler 12:13,14). Güzel tarafı şu ki Tanrı’yla bu harika ilişkiyi yakalayıp yolunda ilerlediğimizde O’nu çok derinden tanıma şansına sahip oluyoruz. Davut’un da yazdığı gibi ‘RAB kendisinden korkanlara paylaşır sırrını.’ Ne harika bir vaat! Böylece Rab yolunda yürüyen kişiyi hep kollar ve kayırır. Doğruluğu ve sevgisiyle onu besler ve sıkıntılarında ona sığınak olur. Bir imanlı için Rab’le bu kutsal samimiyeti yakalamak en büyük mutluluk  ve onurdur. Rab’bin yolunda yıllarca yürüyen Elçi Pavlus öğrencisine aynı şekilde isteklendirmeye çalıştı. Timoteos’a ‘kendini Tanrı yolunda eğit’ diye yazdı (1.Timoteos 4:7-8). Ne mutlu bu yolu bulup da Rab’le birlikte sadık bir şekilde sonuna kadar yürüyene.
Mart 29
HASRETİN DUASI
Mezmur 26 ve 27
26:1  Beni haklı çıkar, ya RAB, Çünkü dürüst bir yaşam sürdüm; Sarsılmadan RAB'be güvendim. 2  Dene beni, ya RAB, sına; Duygularımı, düşüncelerimi yokla. 3  Çünkü sevgini hep göz önünde tutuyor, Senin gerçeğini yaşıyorum ben. 4  Yalancılarla oturmam, İkiyüzlülerin suyuna gitmem. 5  Kötülük yapanlar topluluğundan nefret ederim, Fesatçıların arasına girmem. 6  Suçsuzluğumu göstermek için ellerimi yıkar, Sunağının çevresinde dönerim, ya RAB, 7  Yüksek sesle şükranımı duyurmak Ve bütün harikalarını anlatmak için. 8  Severim, ya RAB, yaşadığın evi, Görkeminin bulunduğu yeri. 9  Günahkârların, Eli kanlı adamların yanısıra canımı alma. 10  Onların elleri kötülük aletidir, Sağ elleri rüşvet doludur. 11  Ama ben dürüst yaşarım, Kurtar beni, lütfet bana! 12  Ayağım emin yerde duruyor. Topluluk içinde sana övgüler sunacağım, ya RAB.
27:1  RAB benim ışığım, kurtuluşumdur, Kimseden korkmam. RAB yaşamımın kalesidir, Kimseden yılmam. 2  Hasımlarım, düşmanlarım olan kötüler, Beni yutmak için üzerime gelirken Tökezleyip düşerler. 3  Karşımda bir ordu konaklasa, Kılım kıpırdamaz, Bana karşı savaş açılsa, Yine güvenimi yitirmem. 4  RAB'den tek dileğim, tek isteğim şu: RAB'bin güzelliğini seyretmek, Tapınağında O'na hayran olmak için Ömrümün bütün günlerini O'nun evinde geçirmek. 5  Çünkü O kötü günde beni çardağında gizleyecek, Çadırının emin yerinde saklayacak, Yüksek bir kaya üzerine çıkaracak beni. 6  O zaman çevremi saran düşmanlarıma karşı Başım yukarı kalkacak, Sevinçle haykırarak kurbanlar sunacağım O'nun çadırında, O'nu ezgilerle, ilahilerle öveceğim. 7  Sana yakarıyorum, ya RAB, kulak ver sesime, Lütfet, yanıtla beni! 8  Ya RAB, içimden bir ses duydum: ‹‹Yüzümü ara!›› dedin, İşte yüzünü arıyorum. 9  Yüzünü benden gizleme, Kulunu öfkeyle geri çevirme! Bana hep yardımcı oldun; Bırakma, terk etme beni, Ey beni kurtaran Tanrı! 10  Annemle babam beni terk etseler bile, RAB beni kabul eder. 11  Ya RAB, yolunu öğret bana, Düşmanlarıma karşı Düz yolda bana öncülük et. 12  Beni hasımlarımın keyfine bırakma, Çünkü yalancı tanıklar dikiliyor karşıma, Ağızları şiddet saçıyor. 13  Yaşam diyarında RAB'bin iyiliğini göreceğimden kuşkum yok. 14  Umudunu RAB'be bağla, Güçlü ve yürekli ol; Umudunu RAB'be bağla!
AÇIKLAMA: Hepimizin çok özlediği ‘ev’ dediğimiz bir yer var. İnsanın kendi evi gibisi yok. Aslında belirli bir mekandan çok orada bulunan ve bize değer veren insanlara hasret  duyarız. Ama yeryüzündeki evimiz yine de geçicidir. İçinde büyüdüğümüz tatlı evin zamanla yıpranıp günün birinde yıkıldığı gibi sevdiğimiz insanlar zamanı geldiğinde uçup gidiyor. Peki sonsuz bir ev yok mu? İşte Davut’un arzuladığı tam buydu. Tüm Yahudiler gibi belirli bayram günlerinde Yeruşalim’e gidip Tanrı’yı seven herkesle Tanrı’nın evinde toplanırdı. Ama oraya çıkmak için insanın günahtan arınmış olması gerekiyordu. O yüzden yıl boyuna Davut kendini her hangi bir şekilde kirletmemeye özen gösterirdi. Günahlı insanların bulunduğu ortamlardan kaçınıp gözlerini hep Tanrı’nın evine çevirirdi. Fesatçılarla oturup kötülük tasarlamak yerine, Davut her fırsatta sesini Tanrı’ya yüceltip O’nu ilahilerle överdi. Böylece Tanrı’ya duyduğu hasreti devamlı dile getirirdi. İşte hayatını bu şekilde Tanrı’ya adadığı için günün sonunda Rab’bin sonsuz meskenine de kavuşacağına inanıyordu.
Bir sonraki mezmurda karşılaştığı tüm tehlikelere rağmen Davut gözünü Rab’den hiç ayırmadığını belirtir. Savaş olsa da canı sıkılsa da tek özlemi Rab’bin güzelliğini görmek. Dört gözle bir sonraki bayramı beklerdi çünkü yine Rab’bin evine gidip övgüler sunacaktı. Hatta Davut’a kalsaydı hiç tapınaktan ayrılmazdı, her gün durmadan Tanrı’yı yüceltmek isterdi. Evet bir imanlı için en büyük zevk bu olsa gerek. Rab’bin evinde bulunup O’nun güzelliğini seyrederek tapınmak. İşte Tanrı’yı gerçekten seven kişi bundan belli olur. Aslında Davut’un döneminde Rab’bin evi Musa döneminden kalma buluşma çadırıydı. Ama Tanrı’yı çok seven Davut Rab’be yaraşır ihtişamlı bir tapınak yapmak istedi. Rab ise bu kutsal görevin oğlu Süleyman’a kalacağını belirtti (2.Samuel 7). Yine de Davut yapılacak tapınak için bol miktarda altın, gümüş ve diğer gerekli malzemeleri biriktirmeye başladı. Hatta çoğunu kendi mal varlığından bağış etti. Rab’bin evine duyduğu hasreti bu şekilde kısmen de olsa gidermiş oldu.
İlerleyen ayetlerde Davut Tanrı’nın yıllar boyunca kendisine gösterdiği iyilikleri sıralayıp saymaya başlar. Bir zamanlar Davut kaçak olarak dağlarda yaşıyordu ama Rab ona hep barınak ve siper oldu. İşte yalnız kaldığı o tehlikeli dönemlerde Rab’le baş başa kalmanın hazını öğrendi. Dediğine göre içinden şöyle bir ses duydu, Rab ‘Yüzümü ara’, dedi. Davut da büyük sevinçle buna olumlu karşılık verdi. Yaşamı boyunca Davut bir çok insanın kendisini terk ettiğini gördü ama Rab onu hiç bırakmadı. O yüzden hep Rab’be odaklanmayı seçti. Çünkü bu dünyada Tanrı’ya sığınan sadece bu kısa ömür için değil, sonsuz hayat için kalıcı bir eve sahip oluyor. Buradaki evimiz eninde sonunda yıkılacak, sevdiğimiz insanlardan vedalaşacağız ama önemli olan hep birlikte Tanrı’nın evinde yeniden bulaşacağımızdan emin olmak. Bu kez artık geçici bir süreliğine değil, sonsuza dek. O yüzden Davut gibi şimdiden umudumuzu Rab’be bağlayarak kutsal yüzüne özlem  duyarsak iyi ederiz.
Mart 30
DANİEL’İN KARARLILIĞI
Daniel 1:1-21
1*Yahuda Kralı Yehoyakim'in krallığının üçüncü yılında Babil Kralı Nebukadnessar Yeruşalim'in üzerine yürüyüp kenti kuşattı. 2*Rab, Yahuda Kralı Yehoyakim'i ve Tanrı'nın Tapınağı'ndaki bazı eşyaları Nebukadnessar'ın eline teslim etti. Nebukadnessar bunları Şinar ülkesine götürüp kendi ilahının tapınağının hazinesine yerleştirdi.
3-4Kral İsrailliler arasından kral soyundan gelme ya da soylu bazı gençlerin seçilip saraya getirilmesi için saray görevlilerinin yöneticisi Aşpenaz'a buyruk verdi. Bu gençler kusursuz, yakışıklı, her konuda bilge, bilgili, öğrenmeye yetenekli, sarayda görev almaya uygun nitelikte kişiler olmalıydı. Aşpenaz onlara Kildaniler'in dilini ve yazısını öğretecekti. 5Kral bu gençler için kendi sofrasından gündelik yiyecek ve şarap ayırdı. Üç yıl eğitildikten sonra gençler kralın önüne çıkarılacaklardı. 6Seçilen gençler arasında Yahudalılar'dan Daniel, Hananya, Mişael ve Azarya da vardı. 7Saray görevlilerinin yöneticisi onlara yeni adlar koydu. Daniel'e Belteşassar, Hananya'ya Şadrak, Mişael'e Meşak, Azarya'ya Abed-Nego adını verdi.
8Daniel dinsel açıdan kendini kirletmemek için kralın onlara ayırdığı yemeklerden yemeyi de şaraptan içmeyi de istemedi. Bu yoldan kendini kirletmemek için saray görevlilerinin yöneticisine ricada bulundu. 9Tanrı saray görevlileri yöneticisinin Daniel'e sevgiyle, sevecenlikle davranmasını sağladı. 10Adam Daniel'e, “Yiyecek içecek payınızı ayıran efendimiz kraldan korkarım” dedi, “Eğer yüzünüzü yaşıtınız olan öbür gençlerin yüzünden daha solgun görürse, başımı tehlikeye sokmuş olursunuz.”
11-12Daniel, saray görevlileri yöneticisinin Hananya, Mişael, Azarya ve kendisinin başına koyduğu gözeticiye gidip, “Lütfen kullarınıza on gün olanak tanıyın” dedi, “Bu on gün içinde bize yemek için sebze, içmek için de su verilsin. 13Sonra yüzlerimizi kralın yemeklerini yiyen öbür gençlerin yüzleriyle kıyaslayın ve kullarınıza gördüğünüze göre davranın.” 14Gözetici bu isteği kabul etti ve onlara on gün deneme fırsatı verdi.
15On gün sonra dört genç kralın yemeklerini yiyen öbür gençlerin hepsinden daha sağlıklı, daha iyi beslenmiş görünüyordu. 16Böylece gözetici o günden sonra kralın gençler için ayırdığı yemekle şarabı kaldırdı ve onlara sebze vermeyi sürdürdü.
17Tanrı bu dört gence her konuda bilgi, beceri, bilgelik verdi. Daniel her çeşit görümü ve düşü yorumlayabiliyordu.
18Kralın belirlediği süre tamamlanınca, saray görevlileri yöneticisi gençleri Nebukadnessar'a götürdü. 19Kral onlarla görüştü; içlerinde Daniel, Hananya, Mişael, Azarya gibisi yoktu. Bu yüzden kralın hizmetine onlar atandı. 20Kral bilgelik ve anlayışla ilgili konularda onları sınadı ve dört genci ülkesindeki bütün sihirbazlardan, falcılardan on kat üstün buldu. 21Kral Koreş'in krallığının birinci yılına dek Daniel sarayda kaldı.

AÇIKLAMA: Bir insan tarihin akışını değiştirebilir mi? Elbette, ancak bu daha gençken verdiği kararlara bağlıdır. Daniel ile arkadaşları henüz çok gençken memleketlerini bırakıp Babil’e sürgün edildiler. Aslında her ne kadar ki Babil Kralı Nebukadnessar Yahuda halkını ele geçirdiyse de esasında onları teslim eden Tanrı’ydı. Çünkü Rab peygamberleri aracılığıyla onları çok kez uyardı, ne var ki Yehoyakim’in yönetiminde daha da Rab’den uzaklaştılar. Böylece Rab’bin dediği gibi MÖ 605 yılında ilk sürgünler Babil’e gitti. Dahası Tapınağın bazı kutsal eşyaları da götürüldü. Nitekim Rab’bin gözünde kutsal bir yaşantı kutsal eşyalardan çok daha önemlidir. Bu sırada gencecik Daniel ve arkadaşlarının akıllarından geçen endişeleri ve korkuları tahmin edebiliyoruz. Babil gibi o günün en muhteşem metropolüne varınca ne yapacaklardı?
	Daniel gibi yetenekli, yakışıklı ve bilgili gençler için Kralı Nebukadnessar’ın tasarladığı özel bir devşirme programı vardı. Onlara Babil’in dinini ve kültürünü aşılayarak kendi öz değerlerinden tümden soyutlamak istiyordu. Böylece onları kralın sarayına buyurup kendi sofrasından yemek ve içecek vererek zamanla ruhsal niteliklerini değiştirmeyi ve kendine tümden bağlamayı amaçlıyordu. En başta onlara eski isimleri yerine Babil’e uygun isimler verdi. ‘Tanrı Yargıcımdır’ anlamına gelen Daniel ‘Bel korusun’ anlamına gelen Belteşassar oldu. Benzer şekilde arkadaşlarının da isimleri değiştirildi. Böylece gerçek Tanrı yerine Babil’in putlarını anan isimler empoze etmeye çalışıyordu. Kralın sinsi amacını sezen Daniel ne yapmalıydı bu durumda?
	Daniel ve arkadaşları yemekler konusunda itiraz etmeye karar verdiler. Sebebi şuydu: Babil kültüründe pişirilen etler öncellikle putlara kurban olarak sunulurdu ve sonra yenilirdi. Dahası etler arasında Yahudiler için murdar olan etler de vardı. Kendini bu şekilde kirletmek istemeyen Daniel saray görevlileri yöneticisine farklı yemekler için başvurdu. Yönetici zor durumda kalmak istemediğini belirtmesi üzerinde Daniel sert ve öfkeli bir protesto yapmak yerine alçakgönüllü bir şekilde çok akıllıca bir plan önerdi. On günlüğüne sebze ve su vermesini istedi. On günün sonuna Yahudi gençlerinin diğer yaşıtlarından daha sağlıklı göründüklerini fark eden yönetici onları sarayın yemeklerini yemeleri konusunda artık zorlamadı. Üç yıllık eğitim sürecinin sonucunda Daniel’le arkadaşları Kral Nebukadnessar’ın önüne getirildi. Kralı onları bilgelik ve anlayışta sınadıktan sonra ülkesindeki bütün bilgelerinden on kat daha üstün olduklarını fark etti ve derhal kendi hizmetine aldı. Görüyoruz ki Daniel daha çok gençken günaha taviz vermeyip Tanrı’ya sadık kalmayı seçmişti. Mezmur’da Davut’un yazdığı gibi: ‘Genç insan yolunu nasıl temiz tutar? Senin sözünü tutmakla (Mezmur 119:9).’ Böylesi sadık ve pak bir genç günü geldiğinde dünyayı da değiştirir.


Mart 31
GİZLERİ AÇAN TANRI
Daniel 2:1-49
1Krallığının ikinci yılında Nebukadnessar bir düş gördü. Ruhu üzüntüyle sarsıldı, uykusu kaçtı. 2Düşünün ne olduğunu söylesinler diye sihirbazları, falcıları, büyücüleri, yıldızbilimcileri çağırttı. Hepsi gelip kralın önünde durdular. 3Kral, “Beni üzüntüyle sarsan bir düş gördüm. Ne anlama geldiğini öğrenmek istiyorum” dedi.
4Yıldızbilimciler Aramice, “Ey kral, sen çok yaşa!” dediler, “Düşünü bu kullarına anlat ki, ne anlama geldiğini söyleyelim.”
5Kral, “Gördüğüm düşü ve ne anlama geldiğini bana açıklamazsanız, kararım kesin, paramparça edileceksiniz” diye karşılık verdi, “Evleriniz de çöplüğe çevrilecek. 6Ama düşü ve ne anlama geldiğini açıklayabilirseniz, sizi büyük armağanlarla ödüllendirip onurlandıracağım. Onun için bana düşü ve ne anlama geldiğini açıklayın.”
7Onlar yine, “Ey kral, düşü bu kullarına anlat ki, ne anlama geldiğini söyleyelim” dediler.
8Bunun üzerine kral, “Kararımın kesin olduğunu bildiğiniz için zaman kazanmak istediğinizi anlıyorum” dedi, 9“Ama düşün ne olduğunu bana açıklamazsanız, sizin için tek ceza vardır. Durumun değişeceğini umarak bana yalan yanlış şeyler söylemek için aranızda anlaşmışsınız. Şimdi bana düşün ne olduğunu söyleyin ki, ne anlama geldiğini açıklayabileceğinizi anlayayım.”
10Yıldızbilimciler, “Yeryüzünde senin bu isteğini yerine getirecek tek kişi yoktur” diye yanıtladılar, “Kaldı ki, büyük, güçlü hiçbir kral bir sihirbazdan, falcıdan ya da yıldızbilimciden böyle bir şey istememiştir. 11Kralın isteğini yerine getirmek güçtür. İnsanlar arasında yaşamayan ilahlardan başka krala bunu açıklayabilecek kimse yoktur.”
12Buna çok öfkelenen kral, Babil'deki bütün bilgelerin öldürülmesini buyurdu. 13Böylece hepsinin öldürülmesi için buyruk çıktı. Daniel'le arkadaşlarının öldürülmesi için de adamlar gönderildi.
14Daniel Babil'in bilgelerini öldürmeye giden kralın muhafız birliği komutanı Aryok'la bilgece, akıllıca konuştu. 15Aryok'a, “Kralın buyruğu neden bu denli sert?” diye sordu. Aryok durumu Daniel'e anlattı. 16Bunun üzerine Daniel krala gidip düşünün ne anlama geldiğini söyleyebilmesi için zaman istedi.
17Sonra evine dönüp olup bitenleri arkadaşları Hananya'ya, Mişael'e, Azarya'ya anlattı. 18Göklerin Tanrısı'na yakarmalarını istedi; öyle ki, Tanrı onlara lütfedip bu gizi açıklasın ve kendisiyle arkadaşları Babil'in öbür bilgeleriyle birlikte öldürülmesinler. 19Gece giz bir görümde Daniel'e açıklandı. Bunun üzerine Daniel Göklerin Tanrısı'nı övdü.
20Şöyle dedi: “Tanrı'nın adına öncesizlikten sonsuzluğa dek övgüler olsun!
Bilgelik ve güç O'na özgüdür.
 21O'dur zamanları ve mevsimleri değiştiren.
Kralları tahttan indirir, tahta çıkarır.
Bilgelere bilgelik, anlayışlılara bilgi verir.
 22Derin ve gizli şeyleri ortaya çıkarır,
Karanlıkta neler olduğunu bilir,
Çevresi ışıkla kuşatılmıştır.
 23Ey atalarımın Tanrısı,
Sana şükreder, seni överim.
Sen ki, bana bilgelik ve güç verdin,
Senden istediklerimizi bana bildirdin
Ve kralın düşünü bize açıkladın.”
24Daniel, kralın Babil'in bilgelerini öldürmeye atadığı Aryok'a giderek, “Babil'in bilgelerini yok etme” dedi, “Beni krala götür, düşünün ne anlama geldiğini açıklayacağım.”
25Aryok onu hemen krala götürdü ve, “Sürgündeki Yahudalılar arasında kralın düşünü yorumlayabilecek birini buldum” dedi.
26Kral, öbür adı Belteşassar olan Daniel'e, “Gördüğüm düşü ve ne anlama geldiğini bana söyleyebilir misin?” diye sordu.
27Daniel şöyle yanıtladı: “Kralın açıklanmasını istediği gizi ne bir bilge, ne falcı, ne de sihirbaz açıklayabilir. 28Ama gökte gizleri açıklayan bir Tanrı var. Gelecekte neler olacağını Kral Nebukadnessar'a O bildirmiştir. Yatağında yatarken gördüğün düş ve görümler şunlardır:
29“Sen, ey kral, yatarken gelecekle ilgili düşüncelere daldın, gizleri açan da neler olacağını sana bildirdi. 30Bana gelince, ey kral, öbür insanlardan daha bilge olduğum için değil, düşünün ne anlama geldiğini bilesin, aklından geçenleri anlayasın diye bu giz bana açıklandı.
31“Ey kral, düşünde önünde duran büyük bir heykel gördün. Çok büyük ve olağanüstü parlaktı, görünüşü ürkütücüydü. 32Başı saf altından, göğsüyle kolları gümüşten, karnıyla kalçaları tunçtan, 33bacakları demirden, ayaklarının bir kesimi demirden, bir kesimi kildendi. 34Sen bakıyordun ki, bir taş insan eli değmeden kesilip heykelin demirden, kilden ayaklarına çarparak onları paramparça etti. 35Demir, kil, tunç, gümüş, altın aynı anda parçalandı; yazın harman yerindeki saman çöpleri gibi oldular. Derken bir rüzgar çıktı, hiç iz bırakmadan hepsini alıp götürdü. Heykele çarpan taşsa büyük bir dağ oldu, bütün dünyayı doldurdu.
36“Gördüğün düş buydu. Şimdi de ne anlama geldiğini sana açıklayalım. 37Sen, ey kral, kralların kralısın. Göklerin Tanrısı sana egemenlik, güç, kudret, yücelik verdi. 38İnsanoğullarını, yabanıl hayvanları, gökte uçan kuşları senin eline teslim etti. Seni hepsine egemen kıldı. Altından baş sensin. 39Senden sonra senden daha aşağı durumda başka bir krallık çıkacak. Sonra bütün dünyada egemenlik sürecek tunçtan üçüncü bir krallık çıkacak. 40Dördüncü krallık demir gibi güçlü olacak. Çünkü demir her şeyi kırıp ezer. Demir gibi tümünü kırıp parçalayacak. 41Ayaklarla parmakların bir kesiminin çömlekçi kilinden, bir kesiminin demirden olduğunu gördün; yani bölünmüş bir krallık olacak bu. Öyleyken onda demirin gücü de bulunacak, çünkü demiri kille karışık gördün. 42Ayak parmaklarının bir kesimi demirden, bir kesimi kilden olduğu gibi, krallığın da bir bölümü güçlü, bir bölümü zayıf olacak. 43Demirin kille karışık olduğunu gördüğüne göre halklar evlilik bağıyla birbirleriyle karışacaklar, ama demirin kille karışmadığı gibi onlar da birbirine bağlı kalmayacaklar.
44“Bu krallar döneminde Göklerin Tanrısı hiç yıkılmayacak, başka halkın eline geçmeyecek bir krallık kuracak. Bu krallık önceki krallıkları ezip yok edecek, kendisiyse sonsuza dek sürecek. 45İnsan eli değmeden dağdan kesilip gelen taşın demiri, tuncu, kili, gümüşü, altını parçaladığını gördün. Ulu Tanrı bundan sonra neler olacağını krala açıklamıştır. Düş gerçek, yorumu da güvenilirdir.”
46Bunun üzerine Kral Nebukadnessar Daniel'in önünde yüzüstü yere kapandı. Ona bir sunu ve buhur sunulmasını buyurdu. 47Daniel'e, “Madem bu gizi açıklayabildin, Tanrın gerçekten tanrıların Tanrısı, kralların Efendisi” dedi, “Gizleri açan O'dur.”
48Sonra Daniel'i yüksek bir göreve getirdi; ona birçok değerli armağan verdi. Onu Babil İli'ne vali atadı, Babil'in bütün bilgelerinin başkanı yaptı. 49Daniel'in isteği üzerine Şadrak'ı, Meşak'ı, Abed-Nego'yu da Babil İli'nde yüksek görevlere atadı. Daniel ise sarayda kaldı.

AÇIKLAMA: Kral Nebukadnessar’ın tahta gelişiyle Babil İmparatorluğu gücün zirvesine varmıştı. Tam bu sıralarda da Kral canını çok sıkan bir rüya görür. Yıldızbilimcileri ve bilgeleri çağırır ve rüyayı kendisine anlatmalarını buyurur. Fakat onlar çaresiz kalınca hepsini öldürmeye karar verir. Bunu duyan Daniel’le arkadaşları hemen diz çöküp Tanrı’ya yakarmaya başlarlar. Rab de rüyayı ve gizemli yorumunu Daniel’e açıklar. O hemen Kralın huzuruna çıkıp gördüğü rüyayı Tanrı’nın hikmeti ve gücüyle açıklayabileceğini söyler. Daniel’de de daha önce Yusuf’ta gördüğümüz aynı alçakgönüllü yüreği  görebiliyoruz. Tek başına bir şey bilmediğini ve ancak gizleri açan gökteki Tanrı’nın bilgeliğiyle yorum yapabileceğini belirterek söze başlar.
	Rüya şöyleydi: Kral büyük bir heykel gördü. Başı saf altından, göğsüyle kolları gümüşten, karnıyla kalçaları tunçtan, bacakları demirden, ayakları ise kille karışık demirdendi. Sonra insan eli değmeden dağdan kesilen bir taş gelip heykelin ayaklarına çarparak hepsini yok etti. Heykelin yerinde taş büyük bir dağ olup tüm dünyayı doldurdu. Düşün yorumuna gelince Daniel heykelde görünen farklı metallerin dünyanın farklı imparatorluklarını sırasına göre temsil ettiğini açıklar. Heykelin altın başını, karşısındaki Kral Nebukadnessar ile bağdaştırıyor. Sonra heykelin gümüş göğsüyle kollarının, Nebukadnessar’ın krallığından sonra çıkacak bir krallık olduğunu bildiriyor; bu da MÖ 539 yılında Babil’i fethedecek Med-Pers birleşik krallığını sembolize eder. Ardından tunç karınla kalçaları, tüm dünya üzerinde egemenlik sürecek bir krallık olarak yorumluyor; bu da Pers kralı Darius’u MÖ 333 yılında bozguna uğratan Büyük İskender ve ardından gelen Grek İmparatorluğu’dur. Sonra demir bacakları, tüm dünyayı kırıp ezen demir gibi güçlü bir imparatorluk olarak yorumluyor; bu da muhtemelen, Greklerden sonra tüm dünya hâkimiyetini devralan Roma İmparatorluğu’nu sembolize eder. Tüm bunlar gerçekten inanılmaz tariflerdir, çünkü her bir ayrıntı birebir tarihte gerçekleşmiştir. Oysa ki Daniel tüm bunları yüzlerce sene önceden bildirdi.
Ama daha bitmedi, heykelin ayakları da var. Ayaklarla parmakları da çok garip; “bir kesiminin çömlekçi kilinden, bir kesiminin demirden” olduğunu okuyoruz. Bununla, Roma’nın ikinci devri mi, yoksa ardından gelen başka bir imparatorluk mu kastediliyor acaba? Devamındaki ayetlerde daha fazla ayrıntıya rastlıyoruz. İlk olarak bunun “bölünmüş bir krallık” olacağını okuyoruz (2:41). Bu krallığın bir kısmı demir gibi güçlü, bir diğer kısmı kil gibi zayıf olacaktır. Ayrıca içindeki “halklar evlilik bağıyla birbirleriyle karışacaklar” diye belirtiliyor (2:43). Peki, heykelin ayakları hangi krallığı sembolize eder? Acaba MS 1453 yılında Konstantinopolis’i fethederek Doğu Roma Bizans İmparatorluğuna son veren Osmanlı İmparatorluğu söz konusu olabilir mi?
Son olarak heykelin ayaklarının on parmağı da dikkatimizi çeker. Burada Daniel ayrıntılarına girmiyor ama 7. bölümden bunun son günlerde çıkacak Mesih Karşıtı olduğu anlaşılıyor. On parmak, Mesih Karşıtı’nın son günlerde kuracağı on kraldan oluşan birleşmiş bir krallığı sembolize eder (Vahiy 13 ve 17). Dünyanın bu son krallığı nereden çıkacağına ilişkin pek çok yorum var; Kimisi Amerika’dan kimisi Avrupa’dan kimisi Orta Doğu’dan der. Doğrusu bu konudaki hiçbir yorumda çok ısrarcı olamayız. Ancak bu ayetlerden şu net çıkarımda bulunabiliriz: Mesih Karşıtı’nın birleşmiş krallığı, eskiden var olmuş ve (veya) yeniden canlanacak büyük bir egemenliğinin tabanından çıkacaktır.
Rüya henüz bitmiş değildir; en sonunda heykel yıkılır, yani insanların gurur duyduğu büyük imparatorlukları sembolize eden heykel yerle bir edilir. Peki, nasıl olacaktı bu? Kutsal Kitap “insan eli değmeden dağdan kesilip gelen” bir taştan söz eder (Dan 2:45). Bu “insan eli değmeden” sözü, muhtemelen Mesih’i kastediyor çünkü annesi erkeğe varmadan Tanrı’nın doğrudan müdahalesi sonucunda İsa’ya hamile kaldı. Mesih ikinci gelişinde özellikle heykelin ayaklarını vuracak ve heykeli ezecektir. Onun yerine büyük bir dağ yükselecek, bu da hiç yıkılmayacak ve başka bir ulusun eline geçmeyecek, sonsuza dek sürecek olan Göklerin Tanrısı’nın Egemenliği’ni temsil eder. Daniel 7. bölümdeki bağlantılı görümde benzer şekilde İnsanoğlu diye tanıtılan biri gelip son egemenliğe sahip çıkar (Dan 7:13-14). Anlaşılan şu ki dünyanın son egemeni İsa Mesih’in kendisi olacaktır. Rab’bin Nebukadnessar’a bildirdiği ve Daniel aracılığıyla açıkladığı bu rüya gerçekten inanılmaz! Babil Krallığı döneminden başlayarak Mesih’in henüz gelecekte olan egemenliğe kadar tüm dünya imparatorluklarını sırasına göre olağanüstü ayrıntılarla tarif ediyor. Ancak gerçek Tanrı geleceğin gizlerini bu kadar ayrıntılı ve isabetli bir şekilde aktarabilir.

Nisan 1
ATEŞTEN GÖMLEK
Daniel 3:1-30
 1Kral Nebukadnessar altın bir heykel yaptı; boyu altmış, eni altı arşındı. Onu Babil İli'nde, Dura Ovası'na dikti. 2Satrapları, kaymakamları, valileri, danışmanları, haznedarları, yargıçları, güvenlik görevlilerini ve illerin bütün öbür yüksek memurlarını diktiği heykeli adama törenine çağırttı. 3Böylece satraplar, kaymakamlar, valiler, danışmanlar, haznedarlar, yargıçlar, güvenlik görevlileri ve illerin bütün öbür yüksek memurları Kral Nebukadnessar'ın diktiği heykeli adama töreni için toplanarak heykelin önünde durdular. 4Sonra haberci yüksek sesle bağırdı: “Ey halklar, uluslar, her dilden insanlar, size şöyle yapmanız buyruluyor: 5Boru, ney, lir, kanun, arp, davul ve her çeşit çalgı sesini duyar duymaz yere kapanıp Kral Nebukadnessar'ın dikmiş olduğu altın heykele tapınacaksınız. 6*Her kim yere kapanıp tapınmazsa hemen kızgın fırına atılacaktır.” 7Bu yüzden ne zaman boru, ney, lir, kanun, arp ve her çeşit çalgı sesi duyulsa, bütün halklar, uluslar, her dilden insanlar yere kapanıp Kral Nebukadnessar'ın diktiği altın heykele tapındılar.
8Bunun üzerine bazı Kildaniler yaklaşıp Yahudiler'i suçladılar. 9Kral Nebukadnessar'a, “Ey kral, sen çok yaşa!” dediler, 10-11“Boru, ney, lir, kanun, arp, davul ve her çeşit çalgı sesini duyan herkes yere kapanıp altın heykele tapınacak; kim yere kapanıp tapınmazsa kızgın fırına atılacak diye bir buyruk çıkardın, ey kral. 12Oysa Babil İli'nde yüksek görevlere atadığın Şadrak, Meşak, Abed-Nego adında bazı Yahudiler var. Bu adamlar seni saymadılar, ey kral. Senin ilahlarına kulluk etmiyor, diktiğin altın heykele tapınmıyorlar.”
13Büyük öfkeye kapılan Nebukadnessar, Şadrak'ı, Meşak'ı, Abed-Nego'yu çağırttı. Bu kişiler kralın yanına getirildiler. 14Nebukadnessar, “Ey Şadrak, Meşak, Abed-Nego, ilahlarıma kulluk etmediğiniz, diktiğim altın heykele tapınmadığınız doğru mu?” diye sordu, 15“Şimdi boru, ney, lir, kanun, arp, davul ve her çeşit çalgı sesini duyar duymaz yere kapanıp yaptığım heykele tapınmaya hazırsanız ne iyi! Ama ona tapınmazsanız, hemen kızgın fırına atılacaksınız. O zaman bakalım hangi ilah sizi elimden kurtaracak?”
16Şadrak, Meşak, Abed-Nego, “Bu konuda kendimizi savunma gereğini duymuyoruz” diye karşılık verdiler, 17“Kızgın fırına atılsak bile, ey kral, kendisine kulluk ettiğimiz Tanrı bizi kızgın fırından kurtarabilir; senin elinden de bizi kurtaracaktır. 18Ama bizi kurtarmasa bile bil ki, ey kral, ilahlarına kulluk etmeyiz, diktiğin altın heykele tapınmayız.”
19Nebukadnessar Şadrak, Meşak, Abed-Nego'ya çok öfkelendi; onlara karşı tutumu değişti. Fırının her zamankinden yedi kat daha çok ısıtılmasını buyurdu. 20Sonra ordusundaki bazı güçlü askerlere Şadrak'ı, Meşak'ı, Abed-Nego'yu bağlayıp kızgın fırına atmalarını buyurdu. 21Böylece bu kişiler, şalvarları, kaftanları, sarıkları ve öbür giysileriyle birlikte bağlanıp kızgın fırına atıldılar. 22Kralın buyruğu çok sıkı, fırın da çok ısıtılmış olduğundan, Şadrak'ı, Meşak'ı, Abed-Nego'yu götüren adamları ateşin alevleri yakıp öldürdü. 23Üç adamsa –Şadrak, Meşak, Abed-Nego– bağlı olarak kızgın fırına düştüler.
24O zaman Kral Nebukadnessar şaşkınlık içinde birden ayağa kalktı. Danışmanlarına, “Biz ateşin içine bağlı üç kişi atmadık mı?” diye sordu.
Danışmanlar, “Kuşkusuz, ey kral” diye karşılık verdiler.
25Kral, “Ben dört kişi görüyorum” dedi, “Ateşin içinde yürüyorlar, bağlarından çözülmüş, hiçbir zarara uğramamışlar. Dördüncünün görünümü de bir ilahi varlığa benziyor.”
26Sonra kızgın fırının kapısına yaklaşarak, “Ey Yüce Tanrı'nın kulları Şadrak, Meşak, Abed-Nego, dışarı çıkıp buraya gelin!” diye seslendi.
Bunun üzerine Şadrak, Meşak, Abed-Nego ateşin içinden çıktılar. 27Satraplar, kaymakamlar, valiler, kralın danışmanları onların çevresinde toplandılar. Adamların bedenlerinde ateşin hiçbir etkisi olmadığını gördüler. Başlarındaki tek saç yanmamış, giysileri değişmemiş, ateşin kokusu üzerlerine sinmemişti.
28Bunun üzerine Nebukadnessar, “Şadrak, Meşak ve Abed-Nego'nun Tanrısı'na övgüler olsun!” dedi, “Meleğini gönderip kendisine güvenen kullarını kurtardı. Onlar buyruğuma karşı geldiler, kendi Tanrıları'ndan başka bir ilaha kulluk edip tapınmamak için canlarını tehlikeye attılar. 29İşte buyuruyorum: Hangi halktan, ulustan ya da dilden olursa olsun, Şadrak, Meşak ve Abed-Nego'nun Tanrısı'ndan saygısızca söz eden herkes paramparça edilecek, evleri çöplüğe çevrilecek. Çünkü böyle kurtarabilen başka bir tanrı yoktur.”
30Sonra Şadrak'ı, Meşak'ı, Abed-Nego'yu Babil İli'nde daha yüksek görevlere atadı.

AÇIKLAMA: ‘Dinde zorlama yok’ derler ama gerçekte öyle değil. Eskiden beri güç sahibi olanlar başkalarını dinlerine zorla da olsa boyun eğdirmek için hep uğraşırlar. Peki bu durumda imanlı ne yapmalı? Bu bölümde Daniel’in üç arkadaşı harika bir örnek sergiliyorlar. Bir önceki bölümde rüyasında altın başlı heykeli gören Kral Nebukadnessar bu defa benzerini yapmaya kalkar. Boyu beş katlı bir bina kadar olan heykel, büyük olasılıkla Kralın suratını taşıyordu. Devasa heykeli geniş bir ovaya diktikten sonra Nebukadnessar herkesi çağırıp koca putun önünde eğilmesini buyurur. Kralın orkestrası müziği çalması üzerine memurlar ve dünyanın her yanından toplanan insanlar heykele tapınmaya başlar. Ne var ki üç Yahudi genç sap gibi ortada dimdik durarak putun önüne eğilmeyi reddediyorlar. Çok dikkat çeken gençler derhal Kralın huzuruna getirilirler.
	Kral Nebukadnessar onları bir süre tehdit ettikten sonra heykeline tapmak için onlara bir şans daha tanır. Ancak Daniel’in üç arkadaşı, Şadrak, Meşak ve Abed-Nego, Krala hiç beklemediği bir cevap verirler. En başta bu konuda kendilerini savunma gereğini duymadıklarını belirtirler çünkü yanlış bir şey yapmadıklarını biliyorlar. İkincisi Tanrı’nın onları her türlü beladan kurtarabileceğine inandıklarını belirtirler. Yani Kralın vereceği her hangi bir cezadan çok esas Tanrı’dan korktuklarını vurguluyorlar. Aynı zamanda Tanrı onları kurtarmayı uygun görmezse de yine heykele taparak kendilerini kirletmeyeceklerini söylerler. Böylesi bir cesaretle karşılaşmaya alışkın olmayan Kral Nebukadnessar öyle öfkeleniyor ki yüzü şekilden şekle girer ve atılacakları fırının yedi kat daha ısıtılmasını buyurur. Böylece Daniel’in üç arkadaşı fırın içine atılıyor.
	Yanmalarını görmek için sabırsızlanan Kral bir anda fırının içine attığı üç gencin zarar görmeden alevlerin içinde serbest dolaştıklarını fark eder. Dahası onlarla birlikte ‘ilahi varlığa’ benzettiği dördüncü bir şahsın bulunduğunu da görür. Üç Yahudi gence seslenip dışarı buyurduktan sonra başlarındaki tek saç yanmamış, giysileri değişmemiş ve ateşin kokusu bile üzerlerine sinmediğini tespit ederler. Hayretler içinde kalan Kral ve görevlileri onların Tanrı’sı gerçek olduğunu itiraf etmek zorunda kalıyor.
Peki fırının içinde yanlarında bulunan ‘ilahi varlık’ kimdi? Aslında Yahudi gençler yıllar önce Peygamber Yeşaya’nın yazdığı şu sözlerini eminim aklarına getirmişler: ‘Korkma, çünkü seni kurtardım, seni adınla çağırdım, sen benimsin... Ateşin içinde yürürken yanmayacaksın, alevler seni yakmayacak, çünkü senin Tanrın, İsrail’in Kutsalı, seni kurtaran RAB benim (Yeşaya 43:2-3). Eski Antlaşmanın bir çok yerinde gördüğümüz gibi yanlarına yetişen varlığın Mesih’in kendisi olduğu sonucuna varabiliyoruz. (bkz. Yaratılış 18:1, 22:11, M.Çıkış 3:2, Hakimler 13:3-23) Yani İsa Mesih insan olarak doğmadan önce vardı demek (Yuhanna 8:58). Bir soru daha var: Bu sırada Daniel neredeydi? Aslında cevabını bilmiyoruz ama Daniel’in arkadaşları yalnız kalmalarına rağmen Tanrı’ya olan imanlarından ödün vermediler. Burada çok büyük bir ders var bizim için. Bazen ‘Büyüklerimin dediklerine uymam lazım’ ya da ‘Bunun yanlış olduğunu biliyorum ama yapmak zorundayım’ gibi ifadeler kullanırız. Aslında öyle değildir, bunlar sadece bahane. Özellikle Tanrı’ya olan inancımızdan dolayı dara düştüğümüzde ve yalnız kaldığımızda Tanrı’nın hemen yanıbaşımızda olduğunu bilmeliyiz. Er ya da geç Rab kendini bize gösterecektir yeter ki kendisine sadık olalım. O yüzden İncil’in söz ettiği ‘ateşten gömleği’ giymekten çekinmeyelim çünkü esas bu tür durumlarla Rab’bin yüzünü görme şansımız doğuyor (1.Petrus 4:12).


Nisan 2
GÖKLERİN KRALI
Daniel 4:1-37
 1Kral Nebukadnessar dünyadaki bütün halklara, uluslara ve her dilden insanlara şu bildiriyi gönderdi:
“Esenliğiniz bol olsun! 2Yüce Tanrı'nın benim için gerçekleştirdiği belirtileri ve şaşılası işleri size bildirmeyi uygun gördüm.
 3“Belirtileri ne büyük!
Şaşılası işleri ne yüce!
Krallığı ebedi krallıktır,
Egemenliği kuşaklar boyu sürecek.
 4“Ben, Nebukadnessar, evimde huzur, sarayımda gönenç içindeydim. 5Beni korkutan bir düş gördüm. Yatağımda yatarken düşüncelerimle görümlerim beni ürküttü. 6Düşün ne anlama geldiğini açıklamaları için Babil'in bütün bilgelerinin yanıma getirilmesini buyurdum. 7Sihirbazlar, yıldızbilimciler, falcılar yanıma gelince, gördüğüm düşü onlara anlattımsa da ne anlama geldiğini açıklayamadılar. 8Sonunda ilahımın adından gelen Belteşassar adıyla çağrılan ve kendisinde kutsal ilahların ruhu bulunan Daniel yanıma geldi. Gördüğüm düşü ona anlattım.
 9“Ona şöyle dedim: Ey sihirbazların başkanı Belteşassar, sende kutsal ilahların ruhu olduğunu, her gizi açıklayabileceğini biliyorum. İşte gördüğüm düş: Ne anlama geldiğini bana açıkla. 10Yatarken gördüğüm görümler şunlar: Dünyanın ortasında çok yüksek bir ağaç gördüm. 11Ağaç büyüdü, güçlendi, boyu göklere erişti. Dünyanın dört bucağından görülüyordu. 12Yaprakları güzeldi, herkese yetecek kadar bol meyvesi vardı. Yabanıl hayvanlar gölgesinde barınıyor, gökte uçan kuşlar dallarına tünüyordu. Her canlı ondan besleniyordu.
 13“Yatağımda yatarken gördüğüm görümlerde gökten inen bir gözcü, kutsal bir varlık gördüm. 14Yüksek sesle, ‘Ağacı ve dallarını kesin, yapraklarını yolun, meyvesini atın’ diye bağırdı, ‘Altında barınan hayvanlarla dallarına tüneyen kuşlar kaçsın. 15Ama köklerin bulunduğu kütüğü demirle, tunçla* çevreleyip yerde, otların içinde bırakın.
“ ‘Göğün çiyiyle ıslansın, hayvanlarla birlikte yerdeki otlardan pay alsın. 16Ondaki insan yüreği değiştirilsin, yerine hayvan yüreği verilsin. Üzerinden yedi vakit geçsin. 17Bu yargıyı gözcüler, kararı kutsallar verdi. Öyle ki, her canlı Yüce Olan'ın insan krallıkları üzerinde egemenlik sürdüğünü ve onları dilediği kişiye, en hor görülen birine bile verebileceğini bilsin.’
 18“İşte ben Kral Nebukadnessar'ın gördüğü düş! Şimdi, ey Belteşassar, bunun ne anlama geldiğini söyle. Çünkü krallığımdaki bilgelerin hiçbiri bu düşün ne anlama geldiğini bana açıklayamadı. Ama sen açıklayabilirsin, çünkü kutsal ilahların ruhu var sende.”
 19O zaman öbür adı Belteşassar olan Daniel bir süre şaşkın şaşkın durdu, düşünceleri onu ürküttü. Bunun üzerine kral, “Ey Belteşassar, bu düş de yorumu da seni ürkütmesin” dedi.
Belteşassar, “Ey efendim, keşke bu düş senden nefret edenlerin, yorumu da düşmanlarının başına gelseydi!” diye karşılık verdi, 20“Büyüyen, güçlenen, boyu göklere erişen, dünyadaki herkesçe görülebilen bir ağaç gördün. 21Yaprakları güzeldi, meyvesi herkese yetecek kadar boldu. Yabanıl hayvanlar altında barınır, gökte uçan kuşlar dallarına tünerdi. 22Ey kral, o ağaç sensin! Sen büyüdün, güçlendin. Büyüklüğün giderek göklere erişti, egemenliğin dünyanın dört bucağına yayıldı.
 23“Sen, ey kral, bir gözcünün, kutsal bir varlığın gökten indiğini gördün. ‘Ağacı kesip yok edin, ama köklerin bulunduğu kütüğü demirle, tunçla* çevreleyip yerde, otların içinde bırakın. Göğün çiyiyle ıslansın; üzerinden yedi vakit geçinceye dek yabanıl hayvanlarla birlikte pay alsın’ diyordu.
 24“Ey efendim kral, düşün anlamı ve Yüce Olan'ın senin başına getireceği yargı şudur: 25İnsanlar arasından kovulacak, yabanıl hayvanlarla yaşayacaksın; öküz gibi otla beslenecek, göğün çiyiyle ıslanacaksın. Yüce Olan'ın insan krallıkları üzerinde egemenlik sürdüğünü ve krallığı dilediği kişiye verdiğini anlayıncaya dek yedi vakit geçecek. 26Köklerin bulunduğu kütüğün bırakılması için buyruk verildi. Bunun anlamı şu: Sen göklerin egemenlik sürdüğünü anlayınca krallığın sana geri verilecek. 27Bu yüzden, ey kral, öğüdümü benimse: Doğru olanı yaparak günahından, düşkünlere iyilik ederek suçlarından vazgeç. Olur ya, gönencin uzun sürer.”
 28Bunların hepsi Kral Nebukadnessar'ın başına geldi. 29On iki ay sonra kral Babil Sarayı'nın damında geziniyordu. 30Kral, “İşte onurum ve yüceliğim için üstün gücümle krallığımın başkenti olarak kurduğum büyük Babil!” dedi. 31Daha sözünü bitirmeden gökten bir ses duyuldu: “Ey Kral Nebukadnessar, krallık senden alındı. 32İnsanlar arasından kovulacak, yabanıl hayvanlarla yaşayacaksın. Öküz gibi otla besleneceksin. Yüce Olan'ın insan krallıkları üzerinde egemenlik sürdüğünü ve krallığı dilediği kişiye verdiğini anlayıncaya dek yedi vakit geçecek.”
 33Nebukadnessar'a ilişkin bu söz hemen yerine geldi. İnsanlar arasından kovuldu. Öküz gibi otla beslendi. Bedeni göğün çiyiyle ıslandı. Saçı kartal tüyü, tırnakları kuş pençesi gibi uzadı.
 34Belirlenen sürenin sonunda ben Nebukadnessar gözlerimi göğe kaldırdım ve kendime geldim. Yüce Olan'ı övdüm. Sonsuza dek Diri Olan'ı onurlandırıp yücelttim.
O'nun egemenliği ebedi egemenliktir,
Krallığı kuşaklar boyu sürecek.
 35Dünyada yaşayanlar bir hiç sayılır.
O gökteki güçlere de dünyada yaşayanlara da
Dilediğini yapar.
O'nun elini durduracak,
O'na, “Ne yapıyorsun?” diyecek kimse yoktur.
 36O anda aklım başıma geldi. Krallığımın yüceliği için onurum ve görkemim bana geri verildi. Danışmanlarımla soylu adamlarım beni aradılar. Krallığıma kavuştum, bana daha büyük yücelik verildi. 37Ben Nebukadnessar Göklerin Kralı'na şükrederim. O'nu över, yüceltirim. Çünkü bütün yaptıkları gerçek, yolları doğrudur; kendini beğenmişleri alçaltmaya gücü yeter.

AÇIKLAMA: Dünyayı bu hale getiren insanların Tanrı’yı yok sayarak egoist bir şekilde kendi krallıklarını kurma istekleri hiç bitmemiştir. Nebukadnessar’dan çok önce Nemrut adında bir başka Babil Kralı büyük bir kule dikerek Tanrı’ya meydan okudu (Yaratılış 11). O zaman Tanrı insanların dillerini karıştırarak onları dünyanın dört bucağına dağıttı. Bu bölümde Nebukadnessar’ın diklenmesinden sonra Tanrı’nın onu nasıl alçalttığını görüyoruz. Zamanında Nebukadnessar dünyanın gelmiş geçmiş en devasa ve haşmetli başkentini inşa etti. Babil’in çifte suru 27 km uzunluğundaydı. Onlarca süslü burç ve sekiz muhteşem kapısı vardı. Fırat nehri şehrin ortasından geçiyordu. Babil’in 53 pagan tapınağı varmış, en büyüğü de Marduk ilahına yapılan  ‘Esagila’ ismindeki koca zigurattı. Şehrin en meşhur yapısı ise Kralın dağlardan gelen Medli kraliçesine yaptığı koca asma bahçeleriydi. Nebukadnessar doğal olarak 43 yıllık krallığında yarattığı bunca eserle büyük gurur duyuyordu. Ne var ki bu onun yıkımına da neden oldu.
Bu sırada Babil Kralının ikinci bir düşü söz konusudur. Göklere erişen devasa bir ağaç ve kocaman dallarında her türlü hayvanın barındığını görür. Her canlı ondan beslenir. Fakat daha sonra Göklerin Egemenliği ağacı devirmeye karar verir. Yine de kütüğü bağlayıp otların içinde bırakır. Düşüne anlam vermek için Nebukadnessar Daniel’e başvurur. O da ağacın Babil Krallığını temsil ettiğini tespit eder. Daniel, Nebukadnessar’ın krallığını alabildiğine büyütmesi ardından korkunç bir gurura kapıldığını söyler. Ayrıca kibrinden vazgeçmezse yakında Tanrı’nın gazabına uğrayacağını belirtir. Öyle ki insanlar arasından kovulup hayvanlar arasında yaşayacaktır. Daniel’in öğüdünü duymasına rağmen bir süre sonra Nebukadnessar muazzam sarayının terasında dolaşırken kendi yaptıklarıyla övünmeye başlar. Birden gökten gelen bir ses: ‘Ey Kral, krallık senden alındı. İnsanlar arasından kovulacak, yabanıl hayvanlarla yaşayacaksın. Öküz gibi otla besleneceksin. Yüce Olan’ın insan krallıklarını üzerinde egemenlik sürdüğünü anlayıncaya dek yedi vakit geçecek.’ Bu şekilde büyük Nebukadnessar birden delirmeye başlar ve boantropi denilen bir hastalığa yakalanır. Yani kendini öküz sanarak ot yiyerek ortalıkta geziniyordu. Fakat yedi yılın sonunda gözlerini göğe kaldırarak Yüce Olan’ı övmeye başladığında aklı başına döner. Rab de ona egemenliğini yeniden bağışlar.
Aslında burada kayda geçen yazı Nebukadnessar’ın tövbe mektubudur. Yukarıdaki olayı yaşadıktan sonra kendisi bütün bunları kağıda döktü. Bu tövbesi ne kadar köklü ve kalıcı olduğunu bilemeyiz ama dersini aldığı kesindir. Bu olayda Rab dünyanın tüm krallıkları üzerinde egemen olduğunu vurguluyor. Bir insanı ya da ulusu yücelten ya da alçaltan kendisidir. Ama ne zaman ki bir kral ya da ulus kendini diğer herkesten çok yüce görmeye başlarsa o zaman Rab müdahale eder. Sonuçta mutlak yetki ve egemenlik Tanrı’ya özgüdür. İncil’de yazdığı gibi ‘Rab kibirlilere karşıdır ama alçakgönüllülere lütfeder (Yakup 4:6).’ Tanrı zamanında Nebukadnessar’ı terbiye ettiği gibi gurura kapılan her yetkiliyi de yargılayacaktır. O yüzden konumumuz ne olursa olsun, esasında Tanrı’nın gerçek ve yegâne egemen olduğunu unutmayıp önünde alçakgönüllü bir şekilde eğilmeyi bilelim. Çünkü bir tek O’nun adı yüceltilmeye layıktır.

Nisan 3
BABİL’İN SONU
Daniel 5:1-31
1Kral Belşassar soylu adamlarından bin kişiye büyük bir şölen verdi, onlarla şarap içti. 2Şarabını keyifle içerken, atası Nebukadnessar'ın Yeruşalim'deki tapınaktan çıkarıp getirdiği altın ve gümüş kapların getirilmesini buyurdu. Öyle ki, kendisi, karıları, cariyeleri, soylu adamları onlarla içsinler. 3Böylece Tanrı'nın Yeruşalim'deki tapınağından alınan altın kaplar getirildi; kral, karıları, cariyeleri, soylu adamları onlarla içtiler. 4Şaraplarını içerken altından, gümüşten, tunçtan, demirden, ağaçtan, taştan ilahları övdüler.
5Ansızın bir insan elinin parmakları belirdi, kandilliğin yanındaki saray duvarının sıvası üzerine yazmaya başladı. Kral yazan eli gördü, 6aklından geçenler onu ürküttü, benzi soldu; eli ayağı tutmaz oldu, dizlerinin bağı çözüldü.
7Yüksek sesle Babil'in bilgelerini –falcılarla yıldızbilimcileri– çağırttı. Onlara, “Bu yazıyı kim okuyup ne anlama geldiğini bana açıklarsa, kendisine mor giysi giydirilip boynuna altın zincir takılacak ve ülkede üçüncü önder olacak” dedi.
8Kralın bütün bilgeleri geldiyse de yazıyı kimse okuyamadı, ne anlama geldiğini de açıklayamadı. 9Bu yüzden Kral Belşassar daha da korktu, benzi büsbütün soldu. Soylu adamlarıysa şaşkındı.
10Kralla soyluların seslerini duyan kraliçe şölen salonuna geldi. “Çok yaşa, ey kral!” dedi, “Aklından geçenler seni ürkütmesin, benzin solmasın! 11Ülkende kendisinde kutsal ilahların ruhu bulunan biri var. Atan Kral Nebukadnessar'ın döneminde kavrayışa, sağduyuya, ilahlara özgü bilgeliğe sahip olmakla tanınırdı. Atan Kral Nebukadnessar onu sihirbazların, yıldızbilimcilerin, falcıların başkanlığına atadı. 12Kralın Belteşassar diye çağırdığı Daniel olağanüstü bir ruha, bilgiye, sağduyuya sahiptir. Üstelik düşleri yorumlama, bilmeceleri çözme, gizemleri açıklama yeteneği de vardır. Daniel'i çağırt, yazının ne anlama geldiğini o sana söyleyecektir.”
13Böylece Daniel'i kralın önüne getirdiler. Kral, “Kral atamın Yahuda'dan getirdiği, Yahuda sürgünlerinden Daniel sen misin?” diye sordu, 14“Sende ilahların ruhu bulunduğunu, kavrayış, sağduyu ve olağanüstü bilgelikle donanmış olduğunu duydum. 15Bu yazıyı okuyup ne anlama geldiğini söylemeleri için bilgelerle falcıları çağırttım. Ama ne anlama geldiğini açıklayamadılar. 16Senin yorum yapabildiğini, gizemleri açıklayabildiğini duydum. Bu yazıyı okur, ne anlama geldiğini açıklayabilirsen, sana mor giysi giydirilip boynuna altın zincir takılacak; ülkede üçüncü önder olacaksın.”
17Daniel, “Armağanların senin olsun, ödüllerini de bir başkasına ver” diye karşılık verdi, “Ama ben yine de yazıyı okuyup ne anlama geldiğini sana açıklayacağım.
18“Ey kral, Yüce Tanrı atan Nebukadnessar'a krallığı, büyüklüğü, yüceliği, görkemi verdi. 19Tanrı'nın sağladığı büyüklük yüzünden bütün halklar, uluslar, her dilden insan ondan korkup titredi. Dilediğini öldürür, dilediğini yaşatırdı; dilediğini yüceltir, dilediğini alçaltırdı. 20Ne var ki, gurura kapılıp saygısızlıkta direnince krallık tahtından indirildi, yüceliği kendisinden alındı. 21İnsanlar arasından kovuldu ve ona hayvan yüreği verildi. Yüce Tanrı'nın insanların krallığı üzerinde egemenlik sürdüğünü, onu dilediği kişiye verdiğini anlayıncaya dek yaban eşekleri arasında yaşadı, öküz gibi otla beslendi, bedeni göğün çiyiyle ıslandı.
22“Ama ey sen, onun torunu Belşassar, bunların hepsini bildiğin halde alçakgönüllülüğü benimsemedin. 23Bunun yerine göğün Rabbi'ne karşı kendini yükselttin. O'nun tapınağından aldıkları kapları sana getirdiler. Sen, karıların, cariyelerin, soylu adamların onlarla şarap içtiniz. Görmeyen, duymayan, anlamayan altından, gümüşten, tunçtan, demirden, ağaçtan, taştan ilahları övdün. Soluğunu elinde tutan, bütün yollarını gözeten Tanrı'yı ise yüceltmedin. 24Bu yüzden Tanrı o yazıyı yazan eli gönderdi.
25“Yazılan yazı şudur:
MENE, MENE, TEKEL ve PARSİN.
 26“Bu sözcüklerin anlamı şudur:
MENE: Tanrı senin krallığının günlerini saydı ve ona son verdi.
27TEKEL: Terazide tartıldın ve eksik bulundun.
28PERES: Krallığın ikiye bölünerek Medler'le Persler'e verildi.”
29Belşassar'ın buyruğu üzerine Daniel'e mor giysi giydirilip boynuna altın zincir takıldı ve ülkede üçüncü önder ilan edildi.
30Kildan Kralı Belşassar o gece öldürüldü. 31Altmış iki yaşında olan Medli Darius krallığı eline geçirdi.

AÇIKLAMA: İnsanların kurduğu her tür egemenlik eninde sonunda yıkılır. Tanrı’yı sevenler ise hiç yıkılmaz. Yıllar önce Daniel bu gerçeği Nebukadnessar’a çok net bir şekilde iletti. Ne var ki torunu Kral Belşassar Tanrı’nın uyarılarına hiç aldırış etmedi. Daniel ise ilk Babil’e gidişinden neredeyse 70 yıl geçmesine rağmen Tanrı’ya olan sadakatinden hiç ödün vermedi. Büyük Kral Nebukadnessar MÖ 563 yılında öldü ve oğlu Evil Merodak tahta çıktı. İki yıl sonra bir komutanı yeni kralı katledip tahta çıktı. Bir kaç sene sonra Nebonidus adında bir başka komutan darbe yapıp tahta oturdu. Bu sırada Med-Pers Krallığı gittikçe büyüyordu ve Babil İmparatorluğunun kenarlarına saldırmaya başladı. Savaşa çıkan Nebonidus ukala oğlu Belşassar’ı Babil’de kral atayıp gider. Fakat Babil ordusu bozguna uğrar. Bu bölüm açıldığında Med-Pers orduları Babil’i kuşatmış durumunda ama başkentin gücüne güvenen Belşassar hiç aldırmayıp görevlileri için devasa bir şölen verir. Dahası yıllar önce Yeruşalim’deki Tanrı Tapınağından getirilen altın ve gümüş kapları getirterek pagan ilahlarını övmeye başlar. Tarih: 11 Ekim, MÖ 539.
	Birden bir insan elinin parmakları belirir ve saray duvarının sıvası üzerinde yazmaya başlar. Ortalık buz kesilir, Kral da korkudan titremeye başlar. Yazı şöyle: MENE MENE TEKEL UPARSIN. Kral hemen bilgelerini çağırır ama yazıyı okuyabilseler de yorumunu yapamıyorlar. Herkes daha büyük paniğe kapılır ta ki Kral’ın annesi salona girip Daniel’i çağırmasını söyler. Belşassar Daniel’i tanımıyordu ama büyük olasılıkla Nebukadnessar’ın kızı olan Kraliçe Daniel’in yıllar önce sergilediği olağanüstü bilgeliği hiç unutmadı. Böylece artık yaşlanmış Daniel’i Kralın huzuruna getirirler. Kral ‘Yahuda sürgünlerinden Daniel sen misin?’ diyerek onu başta küçümser. Sonra yazıyı okumaya başarırsa ülkede onu üçüncü önder yapacağını söyler. Daniel ise tüm vaatlerini elin tersiyle iter ve Kral’ı sergilediği ukalalığından dolayı azarlamaya başlar. Ona atası Nebukadnessar’ın başına gelenleri hatırlatır. Fakat sonunda Belşassar’a ‘bunların hepsinin bildiğin halde alçakgönüllüğü benimsemedin’ der. Gerçek Tanrı’ya tapınmak yerine onun kutsal eşyalarıyla alay ederek putlara yöneldiği için büyük yıkıma uğrayacağını belirtir. Sonra duvardaki yazıya dönünce Tanrı’nın Kral’a son bir mesaj gönderdiğini söyleyerek yazının anlamını açıklamaya başlar.
Mene – Sayılan – yani krallığın günleri sayıldı ve sona erdi.
Tekel – Tartılan – krallığın ruhsal niteliği tartıldı ve eksik bulundu.
Parsın – Bölündü – krallığı Medler ve Persler arasında bölünecek.
Salondaki kimse bilmiyordu ama tam o sırada Med-Pers orduları Babil’e girmiş şehri fethetmişti. Aynen o gece Belşassar öldürüldü ve büyük Babil düştü. Peki nasıl oldu? Kral Belşassar rahatına bakarken Med-Pers orduları şehrin ortasından geçen Fırat nehrinin sularını başka yöne çevirerek su kapaklarının altından süzülüp şehri kolaylıkla ele geçirdiler. İlginç olan şu ki yıllar öncesinde Rab Babil’in tam bu şekilde fethedileceğini bildirdi bile (Yeremya 51:36-40) Aynı zamanda buradaki manzara dünyanın şimdiki ruhsal halini birebir resmediyor. Kutsal Kitap dünyanın sonunu Babil’in yıkılışına benzetir (Vahiy 17-18) Herkes keyfine bakarken ve Tanrı’nın kutsal değerleriyle eğlenirken birden büyük bir yıkım üzerlerine inecek. Şimdiden Beşassar’da gördüğümüz aynı ukalalığı insanlar her yerde sergilemektedir. Artık Daniel’lerin ortaya çıkıp Tanrı adına konuşmalarının vakti geldi.

Nisan 4
DANİEL İLE ASLANLAR
Daniel 6:1-28
1Darius bütün ülkeyi yönetecek yüz yirmi satrap atamayı uygun gördü. 2Bunların başına da biri Daniel olmak üzere üç bakan atadı. Krala zarar gelmemesi için bakanlar satraplardan hesap soracaklardı. 3Kendisinde bulunan olağanüstü ruh sayesinde Daniel öbür bakanlarla satraplardan üstün olduğundan, kral onu bütün ülkenin başına atamayı tasarlıyordu. 4Bunun üzerine öbür bakanlarla satraplar Daniel'i ülke yönetimi konusunda suçlamak için fırsat kollamaya başladılar. Ancak ne suçlanacak bir yanını, ne de bir yanlışını buldular. Çünkü Daniel güvenilir biriydi. Kendisinde hiçbir eksiklik ya da yanlışlık bulamadılar. 5Sonunda, “Daniel'i Tanrısı'nın Yasası'yla ilgili bir konuda suçlayamazsak, bir suçlama nedeni bulamayacağız” dediler.
6Bunun üzerine bakanlarla satraplar hep birlikte krala gidip, “Ey Kral Darius, çok yaşa!” dediler, 7“Ülkenin bütün bakanları, kaymakamları, satrapları, danışmanları, valileri olarak kralın zorlu bir yasa çıkarması üzerinde anlaştık. Ey kral, kim otuz gün içinde senden başka bir insana ya da ilaha dua ederse, aslan çukuruna atılsın. 8Şimdi, ey kral, yasağı koy; Medler'le Persler'in değişmez yasası uyarınca yazıyı imzala ki değiştirilemesin.” 9Böylece Kral Darius yasağı içeren yasayı imzaladı.
10Daniel yasanın imzalandığını öğrenince evine gitti. Yukarı odasının Yeruşalim yönüne bakan pencereleri açıktı. Daha önce yaptığı gibi her gün üç kez diz çöküp dua etti, Tanrısı'na övgüler sundu. 11Ona tuzak kuran adamlar hep birlikte oraya gittiklerinde, onu Tanrısı'na dua edip yalvarırken gördüler. 12Bunun üzerine krala gidip çıkardığı yasayla ilgili şunları söylediler: “Ey kral, kim otuz gün içinde senden başka bir insana ya da ilaha dua ederse, aslan çukuruna atılsın diye yasa imzalamadın mı?”
Kral, “Medler'le Persler'in değişmez yasası uyarınca çıkardığım yasa geçerlidir” diye karşılık verdi.
13Bunun üzerine, “Ey kral, Yahuda sürgünlerinden olan Daniel seni de imzaladığın yasayı da saymıyor; günde üç kez dua ediyor” dediler. 14Bunu duyan kral çok üzüldü, Daniel'i kurtarmayı kafasına koydu. Onu kurtarmak için güneş batıncaya dek uğraştı.
15O zaman adamlar toplu halde krala gidip, “Ey kral, Medler'le Persler'in yasası uyarınca, kralın koyduğu yasanın ya da yasağın değiştirilemeyeceğini bilmelisin” dediler.
16Bunun üzerine kral Daniel'i getirip aslan çukuruna atmalarını buyurdu. Daniel'e de, “Kendisine sürekli kulluk ettiğin Tanrın seni kurtarsın!” dedi.
17Bir taş getirip çukurun ağzına koydular. Daniel'le ilgili hiçbir şey değiştirilmesin diye kral hem kendi mühür yüzüğüyle, hem soyluların mühür yüzükleriyle taşı mühürledi. 18Sonra sarayına döndü; geceyi yemek yemeden, eğlenmeden geçirdi; uykusu kaçtı.
19Şafak sökerken kalkıp acele aslan çukuruna gitti. 20Çukura yaklaşınca üzgün bir sesle, “Ey yaşayan Tanrı'nın kulu Daniel, kendisine sürekli kulluk ettiğin Tanrın seni aslanlardan kurtarabildi mi?” diye haykırdı.
21Daniel, “Ey kral, sen çok yaşa!” diye yanıtladı, 22“Tanrım meleğini gönderip aslanların ağzını kapadı. Beni incitmediler. Çünkü Tanrı'nın önünde suçsuz bulundum. Sana karşı da, ey kral, hiçbir yanlışlık yapmadım.”
23Kral buna çok sevindi, Daniel'i çukurdan çıkarmalarını buyurdu. Daniel çukurdan çıkarıldı. Bedeninde hiçbir yara izi bulunmadı. Çünkü Tanrısı'na güvenmişti.
24Kralın buyruğu uyarınca, Daniel'i haksız yere suçlayan adamları, karılarıyla, çocuklarıyla birlikte getirip aslan çukuruna attılar. Daha çukurun dibine varmadan aslanlar onları kapıp kemiklerini kırdılar.
25Kral Darius dünyada yaşayan bütün halklara, uluslara ve her dilden insanlara şöyle yazdı:
“Esenliğiniz bol olsun!
 26Krallığımda yaşayan herkesin Daniel'in Tanrısı'ndan korkup titremesini buyuruyorum.
O yaşayan Tanrı'dır,
Sonsuza dek var olacak.
Krallığı yıkılmayacak,
Egemenliği son bulmayacak.
 27O kurtarır, O yaşatır,
Gökte de yerde de
Belirtiler, şaşılası işler yapar.
Daniel'i aslanların pençesinden kurtaran O'dur.”
28Böylece Darius'un ve Persli Koreş'in krallığı döneminde Daniel'in işleri iyi gitti.

AÇIKLAMA: Herkes Daniel’deki ‘olağanüstü ruh’u fark ediyordu. Olağanüstü bilgeliğinin yanında inanılmaz bir cesarete de sahipti. Babil’in düşmesi ardından Daniel’in şöhretini duyan yeni Babil Kralı Darius onu hemen hizmetine aldı. Tarihten Med-Pers İmparatorluğunun genel Kralı Büyük Koreş’in olduğunu biliyoruz. Peki burada adı geçen ‘Medli Darius’ kimdir? O büyük olasılıkla Koreş’in amcası ve kayınbabası olan Kuaxares idi. Darius ismi ise Krala verilen bir unvandı. Böylece Koreş İmparatorluğun eski başkenti olan Persepolis’te Kral iken amcası Kuaxares Babil’de Kraldı (Daniel 6:28). Bu sırada Darius Babil’den aldıkları koca imparatorluğu düzenlemek amacıyla 120 satrap yani bölgesel vali atamayı uygun görür. Bunların başında da Daniel başta olmak üzere üç bakan atamaya karar verir. Ne var ki diğer bakanlar Yahudi olan Daniel’i çok kıskanır ve kuyusunu kazmak için uğraşmaya başlarlar. Ancak çalışma etiğinde ya da karakterinde bir en ufak bir kusur bulamayan bakanlar Tanrı’ya olan sadakatini kendisine karşı kullanmaya kalkarlar çünkü Daniel her gün üç defa dua ederdi.
	 Bakanlar Krala yeni bir yasa teklifi sunarlar: ‘Ey Kral, kim otuz gün içinde senden başka bir insana ya da ilaha dua ederse, aslan çukuruna atılsın.’ Darius’un gururunu okşayan teklif hoşuna gider, nitekim yeni şehri kendine bağlaması için yararlı olabilir o yüzden pek sonuçlarını düşünmeden imzasını atar. Bakanlar da hemen Daniel’i yakalamak için onu gözlemlemeye başlarlar. Daniel de fermanı duyar duymaz her zamanki gibi üst odasına çekilir ve açık pencere karşısında Tanrı’ya dua etmeye devam eder. Bunu gören Bakanlar onu hemen Kral’a şikayet ederler. Burada ne büyük bir hata yaptığını anlayan Kral bu kez çok sevdiği Daniel’i kurtarmak için uğraşmaya başlar. Ne var ki Pers yasalarının değişmesi mümkün değil ve Daniel tutuklanıp aslan çukuruna getirilir. Kral son olarak Daniel’e, ‘Kendisine sürekli kulluk ettiğin Tanrın seni kurtarsın!’ der ve Daniel çukura atılır. Sonra çukurun üstüne büyük bir taş yuvarlanır.
	Gece boyunca uyuyamayan kral sabahı sabırsızlıkla bekler. Şafak sökerken aceleyle aslan çukuruna koşar ve Daniel’e seslenir. Birden çukurun içinden ‘Ey Kral, sen çok yaşa! Tanrım meleğini gönderip aslanların ağzını kapadı. Beni incitmediler, Çünkü Tanrı’nın önünde suçsuz bulundum’ diye cevap gelir. Böylece Daniel yukarı alınır ve onu kıskanan Bakanlar çukura atılır. Sonra Darius Daniel’in Tanrısını övmeye başlar. Ama hikaye bu kadar değil. Daniel ne için dua ediyordu? Daniel peygamber Yeremya’nın yazılarından halkının 70 yıllığına sürgüne gönderildiğini biliyordu. Bu sürenin tamamlandığını gören Daniel Tanrı’nın onları bağışlayıp topraklarına geri göndersin diye dua etmişti (Daniel 9) Fakat duasının karşılığı olarak aslan çukuruna atıldı. Her şey altüst oldu sanki. Halbuki Rab Daniel’in gösterdiği sadakatle Kralın yüreğine dokunmuştu ve derhal Yahudilerin ülkelerine geri gönderilmeleri için yeni bir ferman çıkardı (Ezra.1:1-3). Böylece Daniel’in başına gelenler duasına yanıt oldu.
Bu hikayenin ilginç bir yanı daha var. Aslında bu olayda Daniel birebir Mesih’in yıllar sonra yaşayacaklarını resmediyor.
İkisi kıskançlık yüzünden tutuklanıyor. Fakat esas hiçbir suçları yoktu. Ancak Tanrı’ya olan sadakatleri yüzünden cezalandırılıyor.
İkisi ölüme teslim ediliyor ve mezarları mühürleniyor.
Fakat ölüm ikisine de işlemiyor ve ölümden dönüyorlar.
Sonra düşmanları cezalandırılıyor.
Ön önemlisi de çektikleri çile sonucunda halklarını kurtarmaya başarıyorlar.
Tanrı’nın planına aklımız ermez. Bazen sıkıntılara göğüs germemiz gerekiyor ki Tanrı’nın planı gerçekleşsin. Pavlus’un yazdığı gibi: ‘Mesih İsa’ya ait olup Tanrı yoluna yaraşır
bir yaşam sürmek isteyenlerin hepsi zulüm görecek (2.Timoteos 3:12).’ O yüzden Petrus’un da bahsettiği ateşten gömleği giymekten çekinmemeliyiz (1.Petrus 4:12). Eğer sadık kalırsak Tanrı bizi kurtarmakla kalmayıp sayemizde daha pek çok kişiyi de kurtarabilir.

Nisan 5
DÖRT YARATIK
Daniel 7:1-28
1Babil Kralı Belşassar'ın krallığının birinci yılında, Daniel yatağında yatarken bir düş ve görümler gördü. Sonra düşünün özetini yazdı; 2*şöyle dedi:
“Gece bir görümde göğün dört rüzgarının büyük denize saldırdığını gördüm. 3*Denizden birbirinden farklı dört büyük yaratık çıktı.
4*“Birinci yaratık aslana benziyordu, kartal kanatları vardı. Ben bakarken kanatları koparıldı, yaratık yerden kaldırıldı, insan gibi ayakları üzerine durduruldu. Ona bir insan yüreği verildi.
5“İkinci yaratık ayıya benziyordu. Bir yanı üzerinde doğrulmuştu. Ağzında, dişleri arasında üç kaburga kemiği vardı. Ona, ‘Haydi kalk, yiyebildiğin kadar et ye!’ dediler.
6“Sonra baktım, parsa benzer bir başka yaratık gördüm. Sırtında dört kuş kanadı vardı. Bu yaratığın dört başı vardı ve ona egemenlik verilmişti.
7*“Bundan sonraki gece görümlerimde korkunç, ürkütücü, çok güçlü dördüncü bir yaratık gördüm. Büyük demir dişleri vardı; yiyip parçalıyor, artakalanı ayakları altında çiğniyordu. Kendisinden önceki yaratıklara benzemiyordu. On boynuzu vardı.
8*“Ben gözümü dikmiş boynuzlara bakarken, onların arasından daha küçük başka bir boynuz çıktı. İlk boynuzlardan üçü onun önünde söküldü. Bu boynuzun insan gözü gibi gözleri, böbürlenen bir ağzı vardı.
 9“Ben bakarken
Tahtlar kuruldu,
Eskiden beri var Olan yerine oturdu.
Giysileri kar gibi beyaz,
Başındaki saçlar yün gibi apaktı.
Tahtı alev alev,
Tekerlekleri kızgın ateş gibiydi.
 10**Önünden ateşten bir ırmak çıkıp akıyordu.
Binlerce binler
O'na hizmet ediyordu;
On binlerce on binler
Önünde duruyordu.
Mahkeme kuruldu,
Kitaplar açıldı.
11“Boynuzun söylediği övüngen sözleri duyunca baktım, yaratık gözümün önünde öldürüldü, bedeni kızgın ateşe atıldı, yok oldu. 12Öbür yaratıklara gelince, egemenlik onlardan alınmış, ancak belirli bir süre için yaşamalarına izin verilmişti.
13*“Gece görümlerimde insanoğluna benzer birinin göğün bulutlarıyla geldiğini gördüm. Eskiden beri var Olan'ın yanına doğru ilerledi, O'nun önüne getirildi. 14*Ona egemenlik, yücelik ve krallık verildi. Bütün halklar, uluslar ve her dilden insan ona tapındı. Egemenliği hiç bitmeyecek sonsuz bir egemenlik, krallığı hiç yıkılmayacak bir krallıktır.”
15“Ben Daniel'e gelince, ruhum üzüntüyle sarsıldı, gördüğüm görümler beni ürküttü. 16Orada duranlardan birine yaklaştım, bütün bunların gerçek anlamını açıklamasını istedim.
“O da bana bunların ne anlama geldiğini açıkladı: 17‘Bu dört büyük yaratık yeryüzünde ortaya çıkacak dört kraldır. 18*Ama Yüceler Yücesi'nin kutsalları krallığı alacak, sonsuza dek ellerinde tutacaklar. Evet, sonsuzlara dek.’
19“Bundan sonra öbürlerinden farklı, çok korkunç, demirden dişleri, tunçtan* tırnakları olan, yiyip parçalayan, artakalanı ayakları altında çiğneyen dördüncü yaratığın ne anlama geldiğini öğrenmek istedim. 20Bunun yanısıra başındaki on boynuzdan sonra çıkan öbür boynuzun ne olduğunu da öğrenmek istedim. Bu boynuzun önünden üç boynuz düşmüştü, sanki ötekilerden daha iriceydi. Gözleri ve böbürlenen bir ağzı vardı. 21*Ben baktığım sırada bu boynuz kutsallarla savaşıyor ve onları yeniyordu. 22*Eskiden beri var Olan –Yüceler Yücesi– gelip kutsallarının lehine yargı verene dek bu böyle sürdü. Kutsalların krallığı alma zamanı gelmişti.
23“Bana şu açıklamayı yaptı: ‘Dördüncü yaratık yeryüzünde ortaya çıkacak dördüncü krallıktır. Bütün öbür krallıklardan farklı olacak, bütün dünyayı yiyip bitirecek, çiğneyip parçalayacak. 24*On boynuz bu krallıktan çıkacak on kraldır. Bunlardan sonra öncekilerden farklı bir başka kral ortaya çıkıp üç kralı tahtlarından indirecek. 25*Yüceler Yücesi'ni kötüleyen sözler söyleyecek, O'nun kutsallarına baskı yapacak. Belirlenen zamanları, yasaları değiştirmeyi amaçlayacak. Kutsallar üç buçuk yıl için eline teslim edilecekler.
26“ ‘Ama mahkeme kurulacak, onun egemenliğine son verilecek, büsbütün yok edilecek. 27**Göklerin altındaki krallıklara özgü krallık, egemenlik ve büyüklük kutsallara, Yüceler Yücesi'nin halkına verilecek. Bu halkın krallığı sonsuza dek sürecek, bütün uluslar ona kulluk edip sözünü dinleyecek.’
28“İşte olayın gelişimi burada bitiyor. Ben Daniel'e gelince, düşüncelerim beni çok ürküttü, benzim soldu. Ama bu olayı içimde sakladım.”

AÇIKLAMA: Bu bölümde Daniel’in görümlerde gördüğü dört korkunç yaratık daha önce ikinci bölümde gördüğümüz heykelde resmedilen dünya imparatorluklarını bir başka açıdan gösterir. İkinci bölümde Kral Nebukadnessar’ın görkemli bir heykel olarak gördüğü dünya krallıklarının yedinci bölümde Tanrı’nın bakış açısından vahşi hayvanlar olarak gösterilmeleri dikkatimizi çekiyor. Bu son derece ürkütücü görümde sırayla dört yaratık çıkıyor: Kanatlı Aslan, Koca Ayı, Dört-başlı Pars ve Korkunç bir Canavar. Son yaratıkta 10 boynuz ve bunların içinden hepsine baskın çıkan küçük bir boynuz daha görülüyor. Ama görüm henüz bitmiyor. Bunun ardından tahtlar kuruluyor ve Tanrı’nın kendisi tüm bunları yargılamak üzere yerine oturuyor. Böylece böbürlenen küçük boynuz cezalandırılıyor ve ateşe atılıyor. Bundan sonra da İnsanoğluna benzer biri göğün bulutlarıyla geliyor ve dünyanın egemenliği ona teslim ediliyor.
	Doğal olarak Daniel şaşırıp kalır ve meleklere bu olup bitenlerin anlamını sorar. Kendisine yapılan açıklama şöyledir: Melek bu dört yaratığın hüküm sürecek dört kral veya krallık olduğunu açıklar. Burada sıralanan canavarlar Daniel 2’de tarif edilen heykelle birebir uyuşuyor. Yani Aslan eşittir Babil, Ayı eşittir Med-Pers, Pars eşittir Grek İmparatorluğu. Ancak en son çıkan canavarın kimi temsil ettiğini tespit etmek biraz daha zor. Kutsal metin bu son krallığı son derece güçlü ve ürkütücü olarak nitelendirir. Çoğu yorumcu bu korkunç canavarın Grek’ten sonra gelen Roma İmparatorluğu’nu temsil ettiğini varsayar. Bu mümkündür, ama Daniel 7’deki metne dikkatle baktığımızda, canavarı tarif eden paragraf bu sözle başlar: “Bundan sonraki gece görümlerimde…” Demek ki canavardan söz edilen kısım bir önceki görümün devamı değildi, başka bir günde yeni bir görümle verilmişti. O halde daha önce sıralanan egemenlikler dizisinin devamı olması da şart değildir. Son canavarın başından 10 boynuzun çıkması da ilginçtir. İlerleyen ayetlerden bunun Mesih Karşıtı’nın sona yaklaşınca toplayacağı bir koalisyon olduğunu biliyoruz. Dahası burada tarif edilen canavar portresi yıllar sonra İncil’in Vahiy 13 ve 17 bölümlerinde ayrıntılı bir şekilde resmedilen canavara uyuyor. Oradan bu son krallığın Şeytanın kuracağı son büyük imparatorluk olarak geçer.
Daniel özellikle dördüncü canavarın başından çıkan boynuzları merak ediyor ve bunun açıklamasını rica ediyor. Bu boynuzun insan gibi gözleri ve böbürlenen bir ağzı var. Ayrıca diğerlerden daha iri ve önünden üç boynuz kopup düşüyor. Onun kutsallara karşı savaştığı ve bir süreliğine yendiği de belirtiliyor. Fakat en sonunda Rab kutsalların lehine yargıyı veriyor ve dünya krallığı kutsallara teslim ediliyor. Peki, bu küçük boynuz kimdir? Devamındaki ayetlerde melek şöyle bir açıklama yapar: 10 boynuz son canavardan sonra ortaya çıkacak 10 kraldır. En son çıkan küçük boynuz ise aralarından çıkıp çok farklı olan ve üç tanesini devirecek son bir kraldır. Bu kral özellikle Tanrı’yı kötüleyecek ve kutsallarına zulmedecektir. Ayrıca “belirlenmen zamanları ve yasaları değiştirmeyi amaçlayacak”tır. Kutsallar da onun eline üç buçuk yıl teslim edilecektir. Anlaşılan şu ki bu boynuz belirli bir insanı tasvir ediyor. Bu da, son yaklaştığında ortaya çıkacak çok güçlü ve son derece küstah bir dünya lideridir. Bu son kral, 10 kraldan oluşan bir birlik kurulduktan sonra aralarından yükselecektir. İlginçtir ki son kralın kutsallara üç buçuk yıl boyunca zulmetmesi, Vahiy 13:5’teki canavar için söylenen söze birebir uymaktadır. Gördüğümüz gibi tüm bu parçalar birbiriyle bütünleşmektedir. Yani bu son kral, Kutsal Kitap’ın başka birçok ayette de tarif ettiği Mesih Karşıtı’dır.
	Ancak son söz Şeytana değil İsa Mesih’e aittir. Mesih Karşıtı’nın Tanrı’nın halkına uğratacağı büyük zulümden sonra bulutlar üzerine ‘İnsanoğlu’ denen biri belirir. Bu da İsa’nın da sözünü ettiği görkemli dönüşünü resmeder. (bkz. Matta 26:64) Mesih geldiğinde düşmanlarını yargılayarak kutsallarına sahip çıkacaktır (Zekeriya 14, Vahiy 19). Sonra dünyanın son egemenliğini kendisi kuracak ve 1000 yıl boyunca yeryüzünde bizzat hüküm sürecektir (Vahiy 20). Böylece insanların gurur duyduğu tüm egemenlikler sona erecek ve dünya tarihi Tanrı’nın İsa Mesih’le kurduğu egemenlikle kapanacaktır.

Nisan 6
KOÇ İLE TEKE
Daniel 8:1-27
1Kral Belşassar'ın krallığının üçüncü yılında, ben Daniel daha önce gördüğüm görümden başka bir görüm gördüm. 2Görümde kendimi Elam İli'ndeki Sus Kalesi'nde, Ulay Kanalı'nın yanında gördüm. 3Gözlerimi kaldırıp bakınca kanal kıyısında duran bir koç gördüm; iki uzun boynuzu vardı. Boynuzlardan daha geç çıkanı öbüründen daha uzundu. 4Koçun batıya, kuzeye, güneye doğru boynuz attığını gördüm. Hiçbir hayvan ona karşı koyamıyor, kimse onun elinden kurtaramıyordu. Koç dilediği gibi davrandı ve gitgide güçlendi.
5Ben bu olayı düşünürken, batıdan ansızın gözleri arasında çarpıcı bir boynuzu olan bir teke geldi. Yere basmadan bütün dünyayı aştı. 6Güç ve öfkeyle, kanalın yanında durduğunu gördüğüm iki boynuzlu koça doğru koştu. 7Öfkeyle saldırdığını, koça vurup boynuzlarını kırdığını gördüm. Koçun tekeye karşı duracak gücü yoktu; teke koçu yere vurup çiğnedi. Koçu onun elinden kurtaracak kimse yoktu. 8Teke çok güçlendi, ama en güçlü olduğu sırada büyük boynuzu kırıldı. Kırılan boynuzun yerine, göğün dört rüzgarına doğru çarpıcı dört boynuz çıktı.
9Bu boynuzların birinden başka bir küçük boynuz çıktı; güneye, doğuya ve Güzel Ülke'ye doğru yayılarak çok güçlendi. 10*Göklerin ordusuna erişinceye dek büyüdü. Gökteki ordudan ve yıldızlardan bazılarını yeryüzüne düşürdü, ayakları altına alıp çiğnedi. 11Kendisini Gök Ordusu'nun Önderi kadar yükseltti. Tanrı'ya sunulan günlük sunu kaldırıldı, O'nun tapınağı yıkıldı. 12Başkaldırı yüzünden günlük sunuya karşı çıkıldı. Gerçek ayak altında çiğnendi. Küçük boynuz yaptığı her şeyde başarılı oldu.
13Sonra kutsal bir varlığın konuştuğunu duydum. Başka kutsal bir varlık ona, “Bu görümde –günlük sunuyla, yıkım getiren başkaldırıyla, kutsal yerin ve ordunun ayak altında çiğnenmesiyle ilgili görümde– olanlar ne zamana dek sürecek?” diye sordu.
14Kutsal varlık bana, “2 300 akşam, sabah olacak, sonra kutsal yer yeniden düzene konulacak” dedi.
15Ben Daniel, gördüğüm görümün ne anlama geldiğini çözmeye çalışırken, insana benzer biri karşımda durdu. 16*Bir insan sesinin Ulay Kanalı'ndan, “Ey Cebrail, görümün ne anlama geldiğini şuna açıkla” diye seslendiğini duydum. 17Cebrail durduğum yere yaklaşınca korkudan yere yığıldım. Bana, “Ey insanoğlu!” dedi, “Bu görümün sonla ilgili olduğunu anla.”
18O benimle konuşurken, yüzükoyun yere uzanmış, derin bir uykuya dalmışım. Dokunup beni ayağa kaldırdı.
19Bana, “Daha sonra Tanrı'nın öfkesi sona erdiğinde neler olacağını sana söyleyeceğim” dedi, “Çünkü görüm sonun belirlenen zamanıyla ilgilidir. 20Gördüğün iki boynuzlu koç Med ve Pers krallarını simgeler. 21Teke Grek Kralı'dır; gözleri arasındaki büyük boynuz birinci kraldır. 22Kırılan boynuzun yerine çıkan dört boynuz, ulusundan çıkacak dört krallığı simgeliyor. Ama ilk kral kadar güçlü olmayacaklar.
23“Bu dört krallığın sonu yaklaşıp yapılan kötülükler doruğa varınca, sert yüzlü ve aldatmada usta bir kral ortaya çıkacak. 24Kendisinden gelmeyen büyük bir güce kavuşacak. Şaşırtıcı yıkımlar yapacak, el attığı her işte başarılı olacak. Güçlüleri ve kutsal halkı yok edecek. 25Yapacağı işleri aldatarak başaracak, kendisini yükseltecek. Güvenlikte olan birçoklarını yok edecek, Önderler Önderi'ne karşı duracak. Ama kendisi insan eli değmeden yok edilecek.
26“Akşam ve sabahla ilgili sana bildirilen görüm gerçektir. Ama sen görümü gizli tut. Çünkü uzak bir gelecekle ilgilidir.”
27Ben Daniel günlerce bitkin ve hasta kaldım. Sonra kalkıp kralın işlerini yapmayı sürdürdüm. Bu anlaşılması güç görümden ötürü şaşkındım.

AÇIKLAMA: İki yıl sonra Daniel bir görüm daha görür. Bunda özellikle Med-Pers İmparatorluğu ile Grek Kralı arasında yaşanan büyük savaş söz konusudur. İki rakip imparatorluk kavga eden hayvanlara benzetilir. Yani insanların destanlarıyla övdükleri büyük krallıklar ve savaşlar demek ki Tanrı’nın gözünde birbirini parçalayan hayvanlardan farksızdır. İncil’in dediği gibi ‘İnsanların gururlandıkları ne varsa Tanrı’ya iğrenç gelir (Luka 16:15).’ En başta sağa sola saldıran ve gittikçe güçlenen iki boynuzlu bir koç görünür. Ardından batıdan inanılmaz hızla gelen tek boynuzlu bir teke belirir. Koçla kavgaya tutuşur ve iki boynuzu kırarak onu yere çalıp ayakaltında çiğner. Bu defa teke alabildiğine güçlenir ama gücünün doruk noktasında büyük boynuzu kırılır ve yerine dört boynuz çıkar. Daha sonra küçük bir boyunuz daha çıkar. Bu da güneye, doğuya ve özellikle ‘Güzel Ülke’ denilen Yeruşalim’e saldırır. Tanrı’ya meydan okuyan bu boynuz Yahudilerin kutsal değerlerini ayakaltına alır. Bu saldırı toplam 2300 gün sürer. Peki tüm bu mecazi semboller neyi temsil ediyor?
	Başta söylediğimiz gibi iki boynuzlu koç Med-Pers İmparatorluğunu sembolize eder. MÖ 333 yılında Büyük İskender’le Grek orduları Batı’dan son süratle gelip Med-Pers Krallığını darmadağın ederler. İşte tekenin büyük boynuzu İskender’i temsil eder. Ama kendisi daha otuz üç yaşındayken ölür ve yeni kurulan Grek İmparatorluğu kısa bir sürede dört generali arasında parçalanır ve dört krallığa bölünür. Bunlardan biri Orta Doğu’da hakimiyetini kurar ve Selefkiler hanedanına yol açar. Antakya’yı kuran ve Nemrut Dağındaki heykelleri yapan bu krallardır. Daniel’in görümünde ‘küçük boynuz’ diye tasvir edilen kral bu soydan gelir, ismi IV.Antiokus Epifanes. Babası Büyük Antiakus Mısır’ı yenilgiye uğrattı ve krallığını Roma’ya doğru genişletti.  MÖ 190 yılında Magnesya savaşında Roma karşısında yenik düştü ve geri çekildi. Sonra oğlu IV.Seleukus kısa bir süre ancak devam etti ama sonunda suikast yoluyla öldürüldü ve kardeşi IV.Antiokus tahta geçti. Son derece gururlu ve gaddar IV.Antiokus kendine ‘görünen Tanrı’ anlamına gelen ‘Epifanes’ lakabını yakıştırdı. Daha sonra özellikle Yeruşalim’e karşı saldırır ve başkâhin konumunu kullanarak Grek kültürünü Yahudi halkına empoze etmeye çalışır. Sonra Aralık 16, 167 yılında Yahudi dini törelerini yasaklayarak tapınağa kendi heykelini kurar ve kutsal sunak üzerine domuz kurbanlarının sunulmasını emreder. Bu arada Makabilerin önderliğinde Yahudiler başkaldırır ve Daniel’in belirttiği gibi yaklaşık 2300 gün sonra Tapınağı geri alıp dinsel açıdan arıtmayı başarırlar. Yahudiler daha bugüne dek bu kurtuluşu Hanuka Bayramında kutlarlar.
	Bu peygamberlik sözünün isabeti gerçekten şaşırtıcıdır. Daha Med-Pers İmparatorluğunu görmeyen Daniel, ondan sonraki Grek İmparatorluğu ve özellikle halkına saldıran belirgin bir kralın ayrıntılarını bile sağlar. İnsanın bunu tahmin etmesi imkansız, ancak Tanrı geleceği bu kadar isabetli ve ayrıntılı bir şekilde sergileyebilir. Ama burada önemli bir olay daha var. Birçok peygamberlik sözünde ‘çifte gerçekleşme’ dediğimiz olay görülür. Yani gelecekle ilgili bir peygamberlik sözü sadece bir olayı değil birbirine benzer ve bağlantılı iki olayı aynı anda tarif edebilir (bkz. Matta 24). Burada tarif edilen küçük boynuz hem IV.Antiokus Epifanes hem de son günlerde ortaya çıkacak Mesih Karşıtı’nı temsil eder (Daniel 7:8, 11:36-45). Çünkü Mesih Karşıtı da Yeruşalim’e saldırıp Tanrı’nın Tapınağını kirletecektir. Sonuç olarak şunu anlamalıyız ki Şeytan geçmişte ne yaptıysa yine yapacaktır ama bunların hiç biri Tanrı’nın gözünden kaçmaz ve ebedi planını değiştiremez.

Nisan 7
GELECEĞİN TAKVİMİ
Daniel 9:1-27
1-2*Medli Ahaşveroş oğlu Darius Kildan Kralı oldu. Krallığının birinci yılında ben Daniel, RAB'bin Peygamber Yeremya'ya bildirdiği sayının –Yeruşalim'in ıssız kalacağı yılların sayısının– yetmiş olduğunu Kutsal Yazılar'dan anladım.
3Bunun üzerine yüzümü Rab Tanrı'ya çevirdim. Duayla, yakarışla, oruçla O'na yalvardım; çul kuşanıp külde oturdum. 4RAB Tanrım'a dua edip günahlarımızı itiraf ettim. Şöyle dedim:
“Ya Rab, kendisini sevenlerle, buyruklarına uyanlarla yaptığı antlaşmaya bağlı kalan yüce ve görkemli Tanrı! 5Buyruklarından, ilkelerinden ayrılıp günah, suç işledik, kötülük yaptık, başkaldırdık. 6Senin adına krallarımıza, önderlerimize, atalarımıza, ülkedeki bütün halka seslenen kulların peygamberleri dinlemedik.
7“Sen adaletlisin, ya Rab! Sadakatsizliğimiz yüzünden bizi uzak yakın ülkelere sürdün. Oralarda yaşayan biz Yahudiler, Yeruşalim halkı, İsrailliler bugün utanç içindeyiz. 8Evet, ya RAB, bizler, krallarımız, önderlerimiz, atalarımız sana karşı işlediğimiz günah yüzünden utanç içindeyiz. 9Sana karşı geldiğimiz halde, sen acıyan, bağışlayan Tanrımız Rab'sin. 10Tanrımız RAB'bin sözüne kulak vermedik, kulları peygamberler aracılığıyla bize verdiği yasalara uymadık. 11Bütün İsrail halkı yasanı çiğnedi, sırtını sana dönüp seni dinlemek istemedi.
“Bu yüzden Tanrı kulu Musa'nın Yasası'nda yazılan lanet başımıza yağdı, içilen ant yerine geldi. Çünkü sana karşı günah işledik. 12Üzerimize büyük yıkım getirerek bizim ve bizi yöneten önderlerimiz için söylediğin sözleri yerine getirdin. Yeruşalim'in başına gelen, göğün altındaki başka hiçbir kentin başına gelmemiştir. 13Musa'nın Yasası'nda yazıldığı gibi, bütün bu yıkımlar başımıza geldi. Buna karşın, ey Tanrımız RAB, suçumuzdan dönüp senin gerçeklerine yönelerek lütfunu dilemedik. 14RAB üzerimize yıkım göndermekten caymadı. Çünkü Tanrımız RAB yaptığı her şeyde adildir. Bizse O'nun sözüne kulak vermedik.
15“Ey Tanrımız Rab, sen halkını Mısır'dan güçlü elinle çıkardın ve bugün olduğu gibi ün kazandın. Bizse günah işledik, kötülük yaptık. 16Ya Rab, doğru işlerin uyarınca kentin Yeruşalim'den, kutsal dağından öfkeni, kızgınlığını kaldırmanı dilerim. Günahlarımız ve atalarımızın suçları yüzünden Yeruşalim de halkın da çevremizdekilerin tümüne alay konusu oldu.
17“Şimdi, ey Tanrımız, kulunun duasını, yakarışını işit. Adın uğruna, ya Rab, yüzünü viran tapınağına çevir. 18Ey Tanrım, kulak ver ve işit! Gözlerini aç, senin olan viran kenti gör. Doğruluğumuzdan değil, senin büyük merhametinden ötürü dilekte bulunuyoruz. 19Ya Rab, dinle! Ya Rab, bağışla! İşit ve davran, ya Rab! Ey Tanrım, adının hatırı için gecikme! Çünkü kent ve halk senindir.”
20Ben daha konuşup dua ederken, günahımı ve halkım İsrail'in günahını açıkça kabul edip Tanrım'ın kutsal dağı için Tanrım RAB'be dilekte bulunurken, 21*daha dua ediyorken, önceden görümde gördüğüm adam –Cebrail– akşam sunusu saatinde hızla uçarak yanıma geldi. 22“Daniel, sana anlayış vermek için geldim” diye açıkladı, 23“Sen Tanrı'ya yalvarmaya başlar başlamaz, duan yanıtlandı; bunu bildirmeye geldim. Çünkü sen çok sevilen birisin. Bu nedenle sözün anlamını kavra ve görümü anla:
24“Başkaldırıyı ortadan kaldırmak, günaha son vermek, suçu bağışlatmak, sonsuza dek kalıcı doğruluğu sağlamak, görüm ve peygamberliği mühürlemek, En Kutsal'ı meshetmek için senin halkına ve kutsal kentine yetmiş hafta kadar zaman saptanmıştır.
25“Şunu bil ve anla: Yeruşalim'i yeniden kurmak için buyruğun verilmesinden, meshedilmiş olan önderin gelişine dek yedi hafta geçecek. Altmış iki hafta içinde Yeruşalim yeniden sokaklarla, hendeklerle kurulacak. Ancak bu sıkıntılı zamanlarda olacak. 26Bu altmış iki hafta sonunda meshedilmiş olan öldürülecek ve onu destekleyen olmayacak. Gelecek önderin halkı, kenti ve kutsal yeri yerle bir edecek. Sonu tufanla olacak: Savaş sona dek sürecek. Yıkımların da olacağı kararlaştırıldı. 27*Gelecek önder birçoklarıyla bir haftalık sağlam bir antlaşma yapacak. Haftanın yarısı geçince, kurbanı da sunuyu da kaldıracak. Kararlaştırılan yıkım başına gelinceye dek yok edici önder tapınağın üst bölümüne yıkıcı iğrenç şeyler yerleştirecek.”

AÇIKLAMA: Herkes geleceği bilmek ister. Ancak İsa Mesih Baba Tanrı’dan başka kimsenin bunu bilemeyeceğini çok net bir şekilde belirtmiştir (Matta 24:36). Yine de dünyanın sonu ile ilgili net bir tarih saptanması mümkün değilse de, nasıl bir süreç izleyeceği Kutsal Kitap’ta adım adım yazılıdır. Daniel kitabının dokuzuncu bölümde belki de peygamberlik konusunda en şaşırtıcı örneğe rastlarız. Bu bölümde geçen peygamberlik sözü o kadar isabetli ve olağanüstü bir tasarı gösterir ki insanı hayrete düşürür. Kısacası Rab, Daniel’in halkı olan Yahudilerin geleceğiyle ilgili son derece net ve ayrıntılı bir takvim çıkartır. Bu sırada Daniel peygamber Yeremya’nın kitabını okurken yaşadıkları sürgünün 70 yıl süreceğini fark eder o yüzden derhal Tanrı’nın önünde diz çöküp halkı Yahudilerin adına günahların bağışlanması için dua etmeye başlar. Tövbe duasında Daniel inanılmaz bir alçakgönüllülük sergiler çünkü kendisi İsrail’in sürgün edilişine sebep olan günahları bizzat işlemediği halde kendini halkı yerine koyarak Tanrı’nın merhametine sığınır. Dua sırasında melek Cebrail kendisine görünüp ‘Duan yanıtlandı çünkü sen çok sevilen birisin’ der. Dahası Daniel’le ‘anlayış’ vermek için gönderildiğini belirtir. Bölümün kalan ayetlerinde Cebrail Daniel’in halkı Yahudilerin geleceğini olağanüstü bir şekilde özetler.
	Yirmi dördüncü ayette Rab, İsrail halkı ve özellikle Yeruşalim için 70 haftalık bir süreç saptadığını belirtir. Şimdi şunu anlamalıyız ki burada hafta diye geçen kelime, bildiğimiz yedi günlük süreci değil, genel olarak herhangi bir yedilik anlamındadır. Örneğin, bizler de aynı şekilde ‘düzine’ dediğimizde bu 12 yumurta veya 12 gün de olabilir. İbranicedeki hafta kelimesi de yediden oluşan herhangi bir şey anlamında kullanılır. Burada muhtemelen yıl demektir, çünkü bölümün başından beri 70 yıl söz konusudur (9:1-2). Burada ise Rab, İsrail ile olan planının 70 X 7 hafta (yıl) süreceğini belirtir, böylece toplam 490 yıl söz konusudur. Bu sürecin sonucunda Rab’bin İsrail için tasarladığı amaçları yerine gelmiş olacaktır. Tanrı bu amaçlarını şöyle sıralar:
1. Başkaldırıyı ortadan kaldırmak
2. Günaha son vermek
3. Suçu bağışlatmak
4. Sonsuza dek kalıcı doğruluğu sağlamak
5. Görüm ve peygamberliği mühürlemek
6. En Kutsal'ı (Tapınak) meshetmek
Yukarıda sıralanan amaçlar Mesih’in ilk gelişinde kısmen gerçekleştiyse de, ancak İsa Mesih dönüp yeryüzündeki krallığına kavuştuğunda tam tamına yerine gelecektir. Özellikle bunları İsrail için yazdığını unutmamalıyız. Bugün İsrail toplumu halen Mesih’e başkaldırmış durumdadır. Ancak ikinci gelişinde Yahudiler tövbe edip İsa’yı Mesih ve Rab olarak kabul edecekler. (bkz. Zekeriya 12:10; Romalılar 11:25-26) Bu halde, burada verilen takvimin Mesih’in ikinci gelişinde sonuçlanacağını anlayabiliriz.
Devamındaki ayetlerde bu 70 haftalık sürecin üç ayrı döneme bölündüğünü görüyoruz: 7 hafta + 62 hafta + 1 hafta. Yıl olarak bu demek: 49 yıl + 434 yıl + 7 yıl, toplam 490 yıl. Yirmi beşinci ayet ilk 49 yılın başlangıcını ve sonunu saptar. Başlangıç noktası büyük olasılıkla Tanrı’nın MÖ 587 yılında Yeremya aracılığıyla verdiği kurtuluş fermanını kastediyor (Yeremya 30-32). Bitiş noktası olarak sözünü ettiği ‘meshedilmiş’ önder ise Yeşaya’nın yıllar önce adını zikrettiği ‘Koreş’in MÖ 538 yılındaki gelişi olmalı (Yeşaya 45:1). Altmış iki haftalık sürecin yani 434 yılın başlangıç noktasına gelince Yeruşalim’in yeniden kurulduğu dönemi işaretler. Bu da Nehemya’nın önderliğinde MÖ 440 yılında gerçekleşti. Bu sürecin sonu da yaklaşık MÖ 5-6 yılına denk gelir. Bu tarih neden önemli? Çünkü İsa Mesih o tarihte doğdu! Ayetin devamında gelen Mesih’in öldürüleceğini de okuyoruz. Ardından Kutsal Tapınağın da yıkılacağını da okuyoruz ki bu Romalı General Titus’un döneminde MS 70 yılında gerçekleşti. Buraya kadar ilk 483 yıllık sürecin her bir ayrıntısı mükemmel bir şekilde tarihte gerçekleşti. Kalan bir hafta, yani 7 yıl ne olacak?
Son yedi yıl son günlerde gerçekleşecek olan kısımdır. Yirmi yedinci ayette gelecek büyük bir önderin uluslarla yedi yıllık bir antlaşma yapacağını okuyoruz. Bu Daniel’in daha önce sözünü ettiği ve Kutsal Kitap’ın bir çok yerinde geçen Mesih Karşıtı’dır (Daniel 7:8, 1.Yuhanna 2:18, Vahiy 13). Herkese barış müjdeledikten sonra yedi yılın tam ortasında Yeruşalim’in tapınağı üzerine yürüyüp kurban sunularını kaldıracaktır. Mesih de onun Tapınakta yapacağı ‘yıkıcı iğrenç’ eylemlerinden bahsetti (Matta 24:15). Elçi Pavlus gelecek bu önderin Tapınakta kendini bir ilah olarak göstereceğini de söyler (2.Selanikliler 2). Kalan üç buçuk yılda Tanrı’nın halkına zulmedecek (Vahiy 12:6, 14). Ama sonunda gerçek Mesih yeryüzüne dönecek. Tüm düşmanlarını cezalandırdıktan sonra peygamberliğin başındaki amaçları uyarınca İsa Mesih yeryüzünde kutsal bir egemenlik kuracaktır (Zekeriya 14, Vahiy 20:1-6). Ancak o zaman Tanrı’nın İsrail halkı için tasarısı hedefine ulaşmış olacaktır. Ama gördüğümüz gibi Daniel’in bakış açısından henüz olmamış bütün bu olayların büyük bir kısmının gerçekleştiğine göre demek ki kalan kısmı da mutlaka yerine gelecektir.

YETMİŞ HAFTA PEYGAMBERLİĞİ:

7 HAFTA	   	62 HAFTA	                                        		1 HAFTA

Başlangıç: MÖ 587	Başlangıç: MÖ 440					Başlangıç: ?                                                   Rab’bin Buyruğu	Yeruşalim’in Onarımı				M. Karşıtı



Son: MÖ 538				        Son: MÖ 6			Son: ?	                        Koreş’in Fermanı			        Mesih’in				M. Karşıtı’nın
   					        Doğumu				Yıkımı

Nisan 8
BÜYÜK SAVAŞ
Daniel 10:1-21
1Pers Kralı Koreş'in krallığının üçüncü yılında Belteşassar diye çağrılan Daniel'e bir giz açıklandı. Büyük bir savaşla ilgili olan bu giz gerçekti. Daniel görümde kendisine açıklanan gizi anladı. 2O sırada ben Daniel üç haftadır yas tutuyordum. 3Üç hafta dolana dek ağzıma ne güzel bir yiyecek ya da et koydum, ne şarap içtim, ne de yağ süründüm.
4Birinci ayın yirmi dördüncü günü, Büyük Irmak'ın, yani Dicle'nin kıyısındayken, 5*gözlerimi kaldırıp bakınca keten giysi giyinmiş, beline Ufaz altınından kemer kuşanmış bir adam gördüm. 6Bedeni sarı yakut gibiydi. Yüzü şimşek gibi parlıyordu. Gözleri alevli meşalelere benziyordu. Kollarıyla bacakları cilalı tunç gibi parlıyor, sesi büyük bir kalabalığın çıkardığı gürültüyü andırıyordu.
7Görümü yalnız ben Daniel gördüm. Yanımdakiler görmediler, ama dehşete düşerek gizlenmek için kaçtılar. 8Böylece ben yalnız kaldım. Bu büyük görümü seyrederken gücüm tükendi, benzim büsbütün soldu, kendimi toparlayamadım. 9Sonra adamın sesini duyunca yüzüstü yere düşüp derin bir uykuya daldım.
10Derken bir el dokundu, titredim; beni dizlerimle ellerimin üzerine kaldırdı. 11Bana, “Ey Daniel, sen ki çok sevilen birisin!” dedi, “Ayağa kalk ve söyleyeceklerime iyi kulak ver. Çünkü sana gönderildim.” O bunları söyler söylemez titreyerek ayağa kalktım.
12“Korkma, ey Daniel!” diye devam etti, “Anlayışa erişmeye ve kendini Tanrın'ın önünde alçaltmaya karar verdiğin gün duan işitildi. İşte bu yüzden geldim. 13*Pers krallığının önderi yirmi bir gün bana karşı durdu. Sonra baş önderlerden Mikail bana yardıma geldi, çünkü orada, Pers krallarının yanında alıkonulmuştum. 14Son günlerde halkının başına neler geleceğini sana açıklamak için geldim şimdi, çünkü bu görüm gelecekle ilgilidir.”
15O bunları söyleyince, suskun suskun yere baktım. 16Derken insanoğluna benzeyen biri dudaklarıma dokundu. Ben de ağzımı açıp konuşmaya başladım. Karşımda durana, “Ey efendim, bu görüm yüzünden acı çekiyorum, kendimi toparlayamıyorum” dedim, 17“Ben kulun nasıl seninle konuşayım? Gücüm tükendi, soluğum kesildi.”
18İnsana benzeyen varlık yine dokunup beni güçlendirdi. 19“Ey çok sevilen adam, korkma!” dedi, “Esenlik olsun sana! Güçlü ol! Evet, güçlü ol!”
O benimle konuşunca güçlendim. “Konuşmanı sürdür, efendim, çünkü bana güç verdin” dedim.
20Bunun üzerine, “Sana neden geldiğimi biliyor musun?” dedi, “Çok yakında dönüp Pers önderiyle savaşacağım. Ben gidince Grek önderi gelecek. 21Ama önce Gerçek Kitap'ta neler yazıldığını sana bildireceğim. Onlara karşı önderiniz Mikail dışında bana yardım eden kimse yok.

AÇIKLAMA: Kitabın son üç bölümü Daniel’in ‘büyük bir savaşla’ ilgili gördüğü son görümdür. Yıl MÖ 536’dır; Pers Kralı Büyük Koreş’in 3. yılıdır. Söz konusu savaş son günlerde gerçekleşecek olan Armagedon Savaşıdır (Vahiy 16:16). Aynı zamanda daha şimdiden meleklerle cinler arasında yaşanan kozmik savaştır. Bu ara Daniel yas tutuyordu; Neden acaba? Bundan iki yıl önce Koreş’in fermanıyla birçok Yahudi Yeruşalim’e döndüler fakat Rab’bin Tapınağını restore etmeye başladılarsa da korkudan devamını getiremediler. Bu yüzden Daniel çok üzgündür. Ayrıca o günlerde Fısıh Bayramının kutlaması gerek ama tapınak hala harap haldeydi. Bu sırada yaslı ve oruçlu Daniel Dicle Irmağı’nın yanındayken son derece görkemli bir varlıkla karşılaşıyor. İlginçtir ki bu varlığın niteliklerini Vahiy 1’de görünen varlıkla kıyasladığımızda tıpatıp aynı kişi olduğu anlaşılıyor. Yani İncil’in sonunda Yuhanna’ya görünen görkemli Mesih, 650 sene önce Daniel’e de göründü. Mesih’in büyük görkemi karşısında diğer herkes kaçarken Yuhanna gibi Daniel de yere yıkılıp baygınlık geçiriyor. İlk defa Daniel bu denli etkilenip fenalaşıyor. Tanrı Oğlu Mesih’in huzurunda olduğundan olsa gerek. (bkz. Yeşaya 6, Hezekiel 1)
Sonra bir melek ‘Ey Daniel sen ki çok sevilen birisin’ diyerek onu ayağa kaldırıyor ve iyi dinlemesini telkin ediyor. Ardından ‘Korkma, anlayışa erişmeye ve kendini Tanrın’ın önünde alçaltmaya karar verdiğin gün duan işitildi’ der. Dokuzuncu bölümde gördüğümüz gibi Daniel halkının kurtuluşu için yıllardır adanmış bir şekilde dua ediyordu. Bununla yetinmeyip Tanrı’nın amaçlarını anlamak için kendini alçaltmaya karar verdi ve Rab onu duydu. İşte etkili duanın sırrı bunlardadır: Sadakat, Dayanma gücü ve Alçakgönüllülük. Bizler genellikle minik dualarla geçinmeye razıyız ama Daniel Tanrı’nın hikmetine ve yüreğine erişene dek mücadele verir. Daniel’in büyük sabrı sonucunda burada Rab ruh aleminin perdesini yarıp öbür tarafta olup bitenleri görmesini sağlar. Öncellikle duasının cevaplanmasının neden geciktiğini anlatır. Meleklerin kötü ruhlarla (cinlerle) nasıl savaştığını anlatır. Burada ‘Pers Krallığının Önderi’ dediği bir insan değil, Pers İmparatorluğu üzerinde yetkili kötü ruh söz konusu. Yani siyasi dünyanın perde arkasında cinlerin ne oyunlar çevirdiğini bundan az çok tahmin edebiliriz. Hiç bir şey göründüğü gibi değil.
Bu ara Daniel hala kendini toparlayamıyor. Ancak Rab ağzına dokununca kendine geliyor. Rab’bin sözlerinden yeni güç buluyor. Melek yine şu kozmik ruhsal savaşa değiniyor. Pers Önderiyle (kötü ruh) savaştıktan sonra Grek Önderi da gelecek, der. Bir sonraki bölümlerde ‘Gerçek Kitap’ta yazılanları aktarır, ancak buraya kadar anlatılanlar göründüğünden çok daha karmaşık bir dünyada yaşadığımızı göstermek için yetiyor. Etrafımızda kocaman kozmik bir savaş sürüyor ama çoğumuzun bundan haberi bile yoktur. Asırlardır devam eden ruhların savaşı özellikle devletlerin iç siyasetlerinde çok etkindir. Ama korkmamıza hiç gerek yoktur çünkü her şey Rab’bin elindedir. Sonunda Şeytanı bile kendi kutsal planını gerçekleştirmek için kullanacaktır. Yine de gözlerimizi açıp etrafımızda olup biten olayların arkasındaki Şeytanın düzenlerini fark edebilmek için dua etmeliyiz (2.Korintililer 2:11) Elçi Pavlus’un önerdiği gibi, ‘olağan insanlar gibi yaşıyorsak da...insansal silahlarla değil, kaleleri yıkan tanrısal güce sahip silahlarla’ mücadele vermeliyiz (bkz 2.Korintliler 10:3-5). İşte bu mücadele sopa ve tüfekle değil dua ve oruçla kazanır. O yüzden Efesliler 6. bölümde geçen ruhsal silahları her gün kuşanmalıyız. Yüce Komutanımız Mesih’in şimdiden bu büyük savaşın zaferini elde ettiğini biliyorsak da insanları kurtarmak için Daniel gibi günbegün diz çöküp bize düşeni yapmalıyız. Rab böylesi adanmış kutsal savaşçılar arıyor (2.Timoteos 2:2-3).

Nisan 9
GELECEĞİN GİDİŞATI
Daniel 11:1-45
1“Medli Darius'un krallığının birinci yılında Mikail'i destekleyip korumak için onun yanında durdum.”
2“Şimdi sana gerçeği bildireceğim: Pers krallığında üç kral daha ortaya çıkacak. Ama dördüncü kral öbür üçünden daha zengin olacak. Zenginliği sayesinde elde edeceği güçle herkesi Grek ülkesine karşı kışkırtacak. 3Sonra güçlü bir kral çıkacak. Büyük yetkiyle krallık edecek ve dilediği gibi davranacak. 4Ne var ki, o gücünün doruğundayken, krallığı darmadağın edilecek, göğün dört rüzgarı gibi dört parçaya bölünecek. Krallık onun soyundan gelenlere geçmeyecek, yerine geçenlerin hiçbiri onun gibi egemenlik sürmeyecek. Krallığı yıkılıp başkalarına verilecek.
5“Güney Kralı güçlenecek. Ancak komutanlarından biri ondan daha çok güçlenecek ve krallığı büyük olacak. 6Birkaç yıl sonra bu ikisi uzlaşacak. Güney Kralı yapılan uzlaşmayı onaylamak için kızını Kuzey Kralı'na eş olarak verecek. Ama kız gücünü koruyamayacak. Kralın ömrü de gücü de uzun sürmeyecek. Bu arada kızla babası da, ona eşlik edenlerle onu destekleyen de ele verilecek.
7“Babasının yerine kızın ailesinden biri ortaya çıkacak. Kuzey Kralı'nın ordusuna saldırıp kalesini alacak. Onlarla savaşıp yenecek. 8Onların ilahlarını, dökme putlarını, değerli altın ve gümüş kaplarını alıp Mısır'a götürecek. Kuzey Kralı'nı birkaç yıl rahat bırakacak. 9Sonra Kuzey Kralı gidip Güney Kralı'nın ülkesine saldıracak, ardından kendi ülkesine dönecek. 10Kuzey Kralı'nın oğulları savaşa hazırlanarak çok büyük bir ordu toplayacaklar. Ordu sel gibi taşacak, önüne geleni alıp götürecek, gelip Güney Kralı'nın kalesine dayanacak.
11“Güney Kralı öfkeyle çıkıp Kuzey Kralı'na karşı savaşacak. Kuzey Kralı büyük bir ordu topladığı halde, bu ordu Güney Kralı'nın eline teslim edilecek. 12Bu büyük ordu yenilgiye uğrayınca Güney Kralı gurura kapılacak. On binlerce insanı öldürecek, ama zaferi uzun sürmeyecek. 13Çünkü Kuzey Kralı öncekinden daha büyük bir ordu toplayacak ve birkaç yıl sonra büyük, iyi donatılmış bir orduyla ülkeye doğru ilerleyecek.
14“Bu sırada birçokları Güney Kralı'na karşı çıkacak. Senin halkından bazı zorbalar da, görüm yerine gelsin diye ayaklanacak, ama yenilgiye uğrayacaklar. 15Sonra Kuzey Kralı gelip toprak yığarak tepecikler yapacak ve surlu kenti ele geçirecek. Güney Kralı'nın güçleri buna karşı duramayacak. En seçme askerlerinin bile karşı durmaya güçleri yetmeyecek. 16Kente saldıran Kuzey Kralı dilediği gibi davranacak, kimse ona karşı duramayacak. Güzel Ülke'yi yönetecek, yıkıp yok etme yetkisi onun elinde olacak. 17Krallığının bütün gücünü toplayıp Güney Kralı'nın üzerine yürümeyi amaçlayacak ve Güney Kralı'yla bir antlaşma yapacak. Ülkesini yerle bir etmek için kızını eş olarak ona verecek. Ama tasarısı başarılı olmayacak, ona yarar sağlamayacak. 18Bundan sonra deniz kıyısındaki bölgelere yönelecek, birçoklarını ele geçirecek. Ne var ki, bir komutan onun saygısızlıklarını sona erdirecek, saygısızlığının karşılığını verecek. 19Bunun üzerine Kuzey Kralı kendi ülkesinin kalelerine yönelecek, ama tökezleyip düşecek. Bir daha da ortaya çıkmayacak.
20“Yerine geçen kral, krallığının yüceliği için zorla vergi toplayacak birini gönderecek. Ama birkaç gün içinde öfkesiz ve savaşsız yok edilecek.
21“Yerine krallıkla onurlandırılmamış değersiz biri geçecek. Halk güvenlik içindeyken, kurduğu düzenler sayesinde gelip krallığı ele geçirecek. 22Çok güçlü orduları süpürüp yok edecek; antlaşma önderi de yok edilecek. 23Onunla antlaşma yaptıktan sonra hileye başvuracak. Az sayıda insanla gittikçe güçlenecek. 24Beklenmedik bir anda ilin zengin bölgelerine saldırıp babalarının, atalarının yapmadığı şeyleri yapacak. Adamlarına yağma ve çapul malı, servetler dağıtacak. Kalelere saldırmak için düzenler kuracak, ama bu uzun sürmeyecek.
25“Gücünü ve cesaretini toplayarak büyük bir orduyla Güney Kralı'na karşı çıkacak. Güney Kralı da büyük ve çok güçlü bir orduyla savaşacak. Ne var ki, kurulan düzenler yüzünden ona karşı duramayacak. 26Sofrasından yiyenler Güney Kralı'nı yıkmaya çalışacaklar; ordusu dağılacak, birçokları vurulup öldürülecek. 27Her iki kral da kötülük tasarlayacak. Aynı masada oturup birbirlerine yalan söyleyecekler. Ancak bu bir yarar sağlamayacak. Çünkü son yine de belirlenen zamanda gelecek. 28Kuzey Kralı büyük bir servetle ülkesine dönecek, ama amacı kutsal antlaşmaya karşı gelmek olacak. Dilediğini yaptıktan sonra ülkesine dönecek.
29“Belirlenen zamanda dönüp yine Güney'e saldıracak. Ancak bu kez sonuç öncekinden farklı olacak. 30Ona karşı koymak için Kittim'den gelen gemiler cesaretini kıracak. Geri dönecek ve öfkeyle kutsal antlaşmaya karşı çıkacak, kutsal antlaşmayı bırakanları yine kayıracak.
31*“Askerleri gidip tapınakla kaleyi kirletecek, günlük sunuları kaldırıp yıkıcı iğrenç şeyi koyacaklar. 32Kuzey Kralı antlaşmayı bozanları yaltaklanarak ayartacak, ama Tanrısı'nı tanıyan halk var gücüyle ona karşı duracak.
33“Halkın arasındaki bilge kişiler birçoklarını eğitecekler. Ama bir süre bu kişiler ya kılıçla öldürülecek, yakılacak, tutsak edilecek ya da mallarından edilecekler. 34Yenilgiye uğrayınca biraz yardım görecekler. İçtenlikten uzak birçok kişi onlardan yana geçecek. 35Bilgelerden kimisi tökezleyecek; öyle ki, son gelinceye dek arınıp temizlenebilsin, lekesiz duruma gelebilsinler. Çünkü son yine de belirlenen zamanda gelecek.
36**“Kral dilediği gibi davranacak. Kendini bütün tanrılardan daha büyük, daha yüce gösterecek, tanrıların Tanrısı'na karşı duyulmamış sözler söyleyecek. Tanrı'nın öfkesi tamamlanıncaya dek başarılı olacak. Çünkü tasarlanan, yerine gelecektir. 37Kral hiçbir tanrıya, atalarının ilahlarına da kadınların bağlandığına da ilgi göstermeyecek. Kendisini hepsinden üstün görecek. 38Bu ilahların yerine, kaleler ilahını yüceltecek. Atalarının tanımadığı bu ilaha altın, gümüş, değerli taşlar, pahalı armağanlar sunup onu onurlandıracak. 39Bu yabancı ilahın yardımıyla en güçlü kalelere saldıracak; onu kabul edenleri alabildiğine onurlandıracak, onları birçoklarının başına önder atayacak, ülkeyi ödül olarak onlar arasında bölüştürecek.
40“Son gelince, Güney Kralı Kuzey Kralı'yla savaşa tutuşacak. Kuzey Kralı savaş arabalarıyla, atlılarla, birçok gemilerle saldıracak. Her şeyi süpürüp götüren sel gibi taşarak birçok ülkeden geçecek. 41Güzel Ülke'ye de girecek, birçok ülke yenilgiye uğrayacak. Ancak Edom, Moav ve Ammon önderleri onun elinden kurtulacak. 42Öbür ülkelere de saldıracak. Mısır bile elinden kurtulmayacak. 43Altın ve gümüş hazinelerine, Mısır'ın bütün değerli eşyalarına el koyacak. Luvlular'la Kûşlular onun ardınca yürüyecekler. 44Ne var ki, doğudan ve kuzeyden gelen haberler onu ürkütecek. Birçoklarını yıkıp yok etmek için büyük öfkeyle yola çıkacak. 45Denizle güzel kutsal dağ arasında saray çadırlarını kuracak. Yine de yaşamı son bulacak ve ona yardım eden olmayacak.”

AÇIKLAMA: Gelecekle ilgili bu kadar ayrıntılı bilgi sağlayan bu bölümün eşi benzeri yoktur. İlk 39 ayet, Daniel’in bunları yazdığı MÖ 536 yılından Antiokus Epifanes’e kadar yaklaşık 375 yıllık bir süreci inanılmaz detay ile önceden kaydeder. Daniel’in dua etmesi sonucunda yanına gelen meleğin gelecekle ilgili nefes kesen açıklamasının başlarında, kısa bir süre sonra tahta çıkan dört Pers kralından söz ediyor (11:2). Sonrasında ise Büyük İskender’in fethi ve ardından dörde ayrılan Grek İmparatorluğu söz konusudur (11:3-4). Bölümün devamı, Grek generali Ptolemi’nin Mısır’da kurduğu krallık ile Grek generali Selefki’nin Türkiye, Suriye, Irak, İran ve Afganistan’a kadar uzanan topraklarda kurduğu krallığın arasında geçen ve birçok nesle uzanan mücadeleyi şaşırtıcı ayrıntılarla tarif eder (11:5-20). Böylece bölgede iki büyük güç oluşur: Kuzeydeki krallık yani Selefkiler ve güneydeki krallık yani Ptolemiler. İsrail ulusu da iki gücün arasında kaldığı için top gibi ikisi arasında gidip gelir.
Daha sonra kutsal metin, kuzeydeki krallıkta ortaya çıkan ve özellikle İsrail üzerinde büyük baskı yapan bir krala odaklanır (11:21-35). İsmi Antiokus Epifanes’tir. Metnin kendisine odaklamasının sebebi de bu kralın özellikle İsrail’e ve Rab’bin Tapınağına karşı kurduğu düzenlerdir. Daha önce belirttiğimiz gibi Rab’bin sözü genellikle İsrail’in geleceğine odaklanır. Tanrı’nın son günlerle ilgili söylediklerini anlamak istiyorsak İsrail’in gözüyle bakmamız gerekir, çünkü gelecekteki olaylar çoğunlukla Tanrı’nın halkı olan İsrail’le ilgili olarak gelişecektir. Bölümün bu kısmında kuzey kralı Antiokus’un İsrail’e yaşattığı sıkıntıları okuyoruz. Özellikle Tapınakta yaptığı ‘yıkıcı iğrenç’ şeyler dikkatimizi çeker (11:31). Bu, Daniel 8’de geçen küçük boynuzun yaptıklarını ve Mesih Karşıtının da son günlerde yapacaklarını anımsatır (Daniel 9:27, Matta 24:15). Antiokus’un gaddarlığını ayrıntılı bir şekilde anlattıktan sonra şu sözleri ekler: “Çünkü son yine de belirlenen zamanda gelecek ” (11:35). Bu çok önemli bir ipucudur, çünkü bir sonraki paragrafta bir anda tarihte çok daha ileriye gidilir, yani son günlere. Burada farklı ama nispeten Antiokus’a benzer biri anlatılmaya başlanır.
Otuz altıncı ayetten itibaren “dilediği gibi davranan” kuzey kralı, dünyanın sonunda ortaya çıkması beklenen büyük dünya lideri ve Tanrı düşmanı Mesih Karşıtı’dır. O, bir çok açıdan Antiokus’a benzeyerek, özellikle Yahudi halkına kurnaz bir nefretle yaklaşacaktır. Bölümün kalan ayetleri Mesih Karşıtı karakteri hakkında pek çok önemli ipucu sağlar: Kendini yüceltip Tanrı’ya karşı gelecektir. Kurduğu entrikalarda bir yere kadar başarılı olacaktır. Atalarının dininden ve kadınlardan uzak duracaktır. Kendisi ‘kaleler ilahı’ diye adlandırılan yeni bir tanrıya kulluk ederek pek çok güçlü yere saldıracaktır. Kırkıncı ayetle devam eden bölümde, Mesih Karşıtı’nın özellikle Mısır’a karşı vereceği mücadele ön plana çıkar. Kuzey kralı güney kralı üzerine yürürken aradaki birçok ülkeyi yenilgiye uğratıyor ve Güzel Ülke denen İsrail’in topraklarından da geçiyor. Bu arada özellikle Luvlulardan (Libyalılar) ve Kûşlulardan (Etiyopyalılar, Sudanlılar veya Somaliler) destek alması dikkat çekiyor. (bkz. Hezekiel 38:5) Mısır’ı bozguna uğratıp yağmalarken, birden doğudan ve kuzeyden duyduğu haberler onu endişelendirir. Böylece geldiği yoldan geri dönüyor ve ‘denizle güzel kutsal dağ’ arasında çadırlarını kuruyor. Peki, orası neresidir? Güzel kutsal dağ, muhtemelen Yeruşalim’i ve Tanrı’nın tapınağını temsil eder. Deniz Daniel’in gününde Akdeniz’di. Tarif edilen yer İsrail’in topraklarıdır. Mesih Karşıtı son savaşını bu topraklarda yaşayacaktır. Bu savaşın diğer ismi de Armagedon (Vahiy 16:16). Ancak istediği gibi geçmeyecektir, çünkü Rab’bin halkına saldırdığı sırada kendisi yok edilecek ve kimse ona destek çıkmayacaktır.
Bu bölümden, tarihin kısmen de olsa tekrarlanacağını görüyoruz. İki bin sene önce Antiokus’un yaptığı gibi, Mesih Karşıtı’nın Tanrı’nın halkına saldıracağını okuyoruz. Eskiden Selefki’in Krallığı’nın olduğu bölgede yani Orta Doğu’nun kuzey kısmında örgütlenip güneye doğru ilerleyerek birçok ülkeyle savaşacağını öğreniyoruz. Kendisi, diğer ayetlerde belirtildiği gibi, son derece karizmatik, gaddar ve gururlu bir önder olacaktır. Orta Doğu’nun birçok ülkesiyle işbirliği yapıp kendine güçlü bir zemin hazırlayacaktır. Ama ne zaman ki Rab’bin halkına karışırsa, o zaman sonu gelecektir.

Nisan 10
DÜNYANIN SONU
Daniel 12:1-13
1**“O zaman senin halkını koruyan büyük önder Mikail görünecek. Ulusun oluşumundan beri hiç görülmemiş bir sıkıntı dönemi olacak. Bu dönemde halkın –adı kitapta yazılı olanlar– kurtulacak. 2*Yeryüzü toprağında uyuyanların birçoğu uyanacak: Kimisi sonsuz yaşama, kimisi utanca ve sonsuz iğrençliğe gönderilecek. 3Bilgeler gökkubbe gibi, birçoklarını doğruluğa döndürenler yıldızlar gibi sonsuza dek parlayacaklar. 4*Ama sen, ey Daniel, son gelinceye dek bu sözleri sakla, kitabı mühürle. Bilgileri artsın diye birçokları oraya buraya gidecek.”
5Ben Daniel baktım, biri ırmağın bu kıyısında, öbürü öbür kıyısında duran başka iki varlık gördüm. 6İçlerinden biri, ırmağın suları üzerinde duran keten giysili adama, “Bu şaşırtıcı olayların son bulması ne kadar zaman alacak?” diye sordu.
7**Irmağın suları üzerinde duran keten giysili adamın sağ ve sol elini göğe kaldırarak sonsuza dek Diri Olan'ın adıyla ant içip, “Üç buçuk yıl alacak” dediğini duydum, “Kutsal halkın gücü tümüyle kırılınca, bütün bu olaylar son bulacak.”
8Adamın söylediklerini duydumsa da anlamadım. Bunun için, “Ey efendim, bunların sonu ne olacak?” diye sordum.
9Şöyle yanıtladı: “Sen git, Daniel. Bu sözler son gelinceye dek saklanıp mühürlenecek. 10*Birçokları kendilerini arıtıp temizlenecek, lekesiz duruma gelecek, ama kötüler kötülük etmeyi sürdürecek. Kötülerin hiçbiri anlamayacak, bilgeler anlayacak.
11*“Günlük sununun kaldırılıp yıkıcı iğrenç şeyin konduğu zamandan başlayarak 1 290 gün geçecek. 12Bekleyip 1 335 güne ulaşana ne mutlu!
13“Sana gelince, ey Daniel, son gelinceye dek yoluna devam et. Rahatına kavuşacak ve günlerin sonunda ödülünü almak için uyanacaksın.”

AÇIKLAMA: Onuncu bölümden beri Daniel ilahi varlıklardan halkının geleceğiyle ilgili inanılmaz bilgiler ediniyor. Anlattıklarının bir kısmı tarihte gerçekleşti bile ama son kısmı henüz gelecekte ‘mühürlü’ duruyor. On birinci bölümün sonunda özellikle İsrail halkını yok etmeyi hedefleyen ve Tanrı’ya nefret kusan son dünya lideri olan Mesih Karşıtını gördük. Sona yaklaşınca melek Yahudilerin hiç görülmemiş çok büyük bir sıkıntı döneminden geçeceklerini söyler. Mesih de bu korkunç döneme değindi (Matta 24:21). Ama bu sırada İsrail ulusunun meleği Mikail onların adına Şeytan’la savaşacaktır (Vahiy 12:7-8). Mesih Karşıtı tüm ordularını Yeruşalim’in başına yıksa da son anda İsa Mesih yeryüzüne dönerek halkını kurtaracaktır (Zekeriya 14). Böylece İsrail yok olma eşiğinden dönecek. Ayrıca o sırada İsrailliler zamanında İsa’yı çarmıha gererek ne kadar büyük bir hata yaptıklarını anlayıp büyük bir feryatla tövbe edecek ve Tanrı’nın lütfuna sığınacaklar. Böylece Yahudiler son anda kurtulacaktır (Romalılar 11:26). Yine bu sırada Mesih kendisine iman eden herkesi ölümden diriltip sonsuz yaşama kavuşturacaktır. Çünkü Mesih’in 1000 yıl boyunca yeryüzünde krallık sürmesi gerek (Vahiy 20:4-5). Ancak bu bin yılın sonunda iman etmeyenler de diriltip yargılanmak üzere Mesih’in önüne çıkartılacaktır. İsa Mesih’in kitabında adı geçmeyen herkes sonsuz azaba teslim edilecektir (Vahiy 20:11-15). Kendisine imanla bağlanan diğer herkes ise Tanrı’nın meskeninde ‘yıldızlar gibi sonsuza dek parlayacaklar.’
	Bunları duyan Daniel özellikle halkının başına gelecek korkunç dönemi anlamakta güçlük çekiyor. Bu sırada ilahi bir varlık bu zorlu sürecin üç buçuk yıl sürmesi gerektiğini belirtir. Bu Daniel 9’da gördüğümüz son yediliğin ikinci kısmı ve Vahiy’de de çok kere tekrarlanan rakamla aynıdır (Vahiy 12:6, 14, 13:5). Mesih Karşıtı uluslarla yedi yıllık bir antlaşma yapacak ama bu dönemin ikinci yarısında özellikle Yahudi halkını ezip yok etmek için uğraşacaktır. Yahudilerin umutlarının tam tükendiği ve gücü kırıldığı anda bu ıstırap son bulacaktır. Daniel yine de anlamaya çalışıyor ve her şeyin nasıl sonuçlanacağını merak ediyor. Onunla konuşan Rab ise bunları anlamanın onu aştığını belirterek günü geldiğinde kendini arıtan ve bunu anlayabilme bilgeliğine sahip olan insanların ortaya çıkacağını vaat eder (Vahiy 14:4). Ama son bir ipucu daha verir. Son üç buçuk yılın sonuna kadar hayatta kalan ve 1335’inci gününe dek dayanana ne mutlu der. Neden? Çünkü o zaman İsa Mesih’in görkemli Krallığı kurulacaktır! Ama sonunda Rab Daniel’e dönerek, endişelenmemesini söyler. Günü geldiğinde ödülünü almak üzere ‘uyanacaksın’ der. Yani sırası gelince diğer bütün kutsallarla birlikte Daniel de Mesih’in Krallığında yerini almak için dirilecek.
	Daniel’in bu son bölümünde çok önemli bir kaç ders çıkartabiliriz. Birincisi, tarih Tanrı’nın elindedir o yüzden ne olursa olsun kaygıya kapılmaya gerek yok. Rab, ‘Sakin olun, bilin ki Tanrı Benim’ der (Mezmur 46).  İkincisi, sona yaklaştıkça dünya işlerinin bir hayli karışıp kaosa sürükleneceğini bekleyebiliriz. Dünya devletlerinin Mesih’in çocuklarını avlayacağı günü göreceğiz. Hatta bunu Allah adına yapsalar hiç şaşırmayın (Yuhanna 16:4). Peki bizler ne yapmalıyız? Rab’bin Daniel’e söylediği gibi bizler kendimizi her tür günahtan arıtıp lekesiz duruma getirmeye çalışmalıyız. Dahası birçoklarını doğruluğa döndürerek bu dünyanın en karanlık çağında yıldızlar gibi parlamayı amaç edinmeliyiz (Filipililer 2:14). Son olarak Daniel’e söylendiği gibi Tanrı’nın sözünü inceleyerek ve kendimizi pak kılarak dünyanın sonunda çıkması beklenen ‘bilgeler’den biri olmayı hedefleyelim. Kendi canımız için hiç meraklanmaya gerek yok çünkü ölsek de günü geldiğinde bizler de ‘uyanacağız.’
Nisan 11
DÜNYANIN MİRASÇILARI
Mezmur 37
1  Kötülük edenlere kızıp üzülme, Suç işleyenlere özenme! 2  Çünkü onlar ot gibi hemen solacak, Yeşil bitki gibi kuruyup gidecek. 3  Sen RAB'be güven, iyilik yap, Ülkede otur, sadakatle çalış. 4  RAB'den zevk al, O senin içindeki istekleri yerine getirecektir. 5  Her şeyi RAB'be bırak, O'na güven, O gerekeni yapar. 6  O senin doğruluğunu ışık gibi, Hakkını öğle güneşi gibi Aydınlığa çıkarır. 7  RAB'bin önünde sakin dur, sabırla bekle; Kızıp üzülme işi yolunda olanlara, Kötü amaçlarına kavuşanlara. 8  Kızmaktan kaçın, bırak öfkeyi, Üzülme, yalnız kötülüğe sürükler bu seni. 9  Çünkü kötülerin kökü kazınacak, Ama RAB'be umut bağlayanlar ülkeyi miras alacak. 10  Yakında kötünün sonu gelecek, Yerini arasan da bulunmayacak. 11  Ama alçakgönüllüler ülkeyi miras alacak, Derin bir huzurun zevkini tadacak. 12  Kötü insan doğru insana düzen kurar, Diş gıcırdatır. 13  Ama Rab kötüye güler, Çünkü bilir onun sonunun geldiğini. 14  Kılıç çekti kötüler, yaylarını gerdi, Mazlumu, yoksulu yıkmak, Doğru yolda olanları öldürmek için. 15  Ama kılıçları kendi yüreklerine saplanacak, Yayları kırılacak. 16  Doğrunun azıcık varlığı, Pek çok kötünün servetinden iyidir. 17  Çünkü kötülerin gücü kırılacak, Ama doğrulara RAB destek olacak. 18  RAB yetkinlerin her gününü gözetir, Onların mirası sonsuza dek sürecek. 19  Kötü günde utanmayacaklar, Kıtlıkta karınları doyacak. 20  Ama kötüler yıkıma uğrayacak; RAB'bin düşmanları kır çiçekleri gibi kuruyup gidecek, Duman gibi dağılıp yok olacak. 21  Kötüler ödünç alır, geri vermez; Doğrularsa cömertçe verir. 22  RAB'bin kutsadığı insanlar ülkeyi miras alacak, Lanetlediği insanların kökü kazınacak. 23  RAB insana sağlam adım attırır, İnsanın yolundan hoşnut olursa. 24  Düşse bile yıkılmaz insan, Çünkü elinden tutan RAB'dir. 25  Gençtim, ömrüm tükendi, Ama hiç görmedim doğru insanın terk edildiğini, Soyunun ekmek dilendiğini. 26  O hep cömertçe ödünç verir, Soyu kutsanır. 27  Kötülükten kaç, iyilik yap; Sonsuz yaşama kavuşursun. 28  Çünkü RAB doğruyu sever, Sadık kullarını terk etmez. Onlar sonsuza dek korunacak, Kötülerinse kökü kazınacak. 29  Doğrular ülkeyi miras alacak, Orada sonsuza dek yaşayacak. 30  Doğrunun ağzından bilgelik akar, Dilinden adalet damlar. 31  Tanrısı'nın yasası yüreğindedir, Ayakları kaymaz. 32  Kötü, doğruya pusu kurar, Onu öldürmeye çalışır. 33  Ama RAB onu kötünün eline düşürmez, Yargılanırken mahkûm etmez. 34  RAB'be umut bağla, O'nun yolunu tut, Ülkeyi miras almak üzere seni yükseltecektir. Kötülerin kökünün kazındığını göreceksin. 35  Kötü ve acımasız adamı gördüm, İlk dikildiği toprakta yeşeren ağaç gibi Dal budak salıyordu; 36  Geçip gitti, yok oldu, Aradım, bulunmaz oldu. 37  Yetkin adamı gözle, doğru adama bak, Çünkü yarınlar barışseverindir. 38  Ama başkaldıranların hepsi yok olacak, Kötülerin kökü kazınacak. 39  Doğruların kurtuluşu RAB'den gelir, Sıkıntılı günde onlara kale olur. 40  RAB onlara yardım eder, kurtarır onları, Kötülerin elinden alıp özgür kılar, Çünkü kendisine sığınırlar.
AÇIKLAMA: Dünyada gördüğümüz zorluklar ve uğradığımız haksızlıklar yüzünden bazen Tanrı’ya karşı söylenmeye başlayabiliriz. Sanki bütün kötülükler mazlumların başına gelirken kötü insanlar gayet rahat bir şekilde hayatlarını sürdürüyorlar. Neden böyle? Aslında öncellikle şunu hatırlamalıyız ki dünyanın şimdiki hali Tanrı’nın ilk amaçladığından çok farklı bir noktada. Rab bu mükemmel dünyayı kendisiyle beraber kutsallık ve esenlik içinde yaşayalım diye yarattı. Ne var ki Adem ve Havva’nın günah işlemesiyle birlikte dünyanın hakimiyeti İblis’in ellerine geçmişti (1.Yuhanna 5:20). İşte bu yüzden dünyada pek çok şey ters gidiyor çünkü insanlık sırtını Tanrı’ya çevirmiştir. Normal şartlarda iyilik yapan iyilik bulmalı, ne var ki Şeytan tam tersini sağlıyor. Kötülük yapan, çok yalan söyleyen, başkalarını ezen herkesin tepesine çıkmakla ödüllendiriliyor. Bu nasıl adalet? İşte bu İblis’in adaleti. Peki Rab neden müdahale etmiyor. Çünkü bu yolu biz seçtik ve sonuçlarına katlanmak zorundayız. Ama yakında bir gün Rab her şeyi doğrultacaktır ve kutsal adaletini gösterecektir (2.Selanikliler 1:6-10).
	Peki imanlı bu haksızlıkların karşısında ne yapmalı? Davut öncellikle kin ya da nefretle kendimizi kirletmemeliyiz der. Dünyanın yanlışlarını hep şikayet etmek imanımıza hiç yakışmaz ancak ruhumuzu zehirler (Efesliler 5:3-14). Aynı zamanda suç işleyenlere özenmemeliyiz çünkü onların sonu hiç iyi olmayacak. Bu dünyada hep zorluklara katlanmak zorunda kalsak da her daim Rab’be güvenmeliyiz. Şimdi sonucunu göremesek de kendimizi iyilik yapmaya adamalıyız (Romalılar 12:9-10). Bazısı hüsran dolu bu dünyada iyilik yapmanın faydası yok, çalışmanın bir yararı da yok diye düşünebilir, ama Davut tam aksine ‘sadakatle çalış’ der. Dünya kötüdür diye tembellik yapmamız için bahane değil. Rab’bin Sözü bir çok yerinde bizi çalışkan ve yaptığımız her işte verimli olmaya çağırır (Vaiz 9:10, 2.Selanikliler 3:6-12). Ama niçin? Çünkü bu dünyada verdiğimiz emek boş değil (1.Korintliler 15:58). İsa Mesih döndüğünde bu dünyayı Şeytan’dan geri alacaktır. Ardından kutsal egemenliğini yeryüzünde kuracaktır. İşte o zaman Mesih’i seven ve işinde sadık onlar O’nun yanında dünyayı hükmedecektir (Vahiy 20:4-6). Aynı zamanda Rab’bin bize emanet ettiği imkanları değerlendiren bunun ödülünü alacaktır (Matta 25:14-30). Bu mezmurda da Davut dört kere Rab’be güvenip de sadakatle çalışan için şunu tekrarlar: ‘Ülkeyi miras alacak’. Benzer şekilde Mesih alçakgönüllülükle kendisini izleyen kişilere Göksel Egemenliği vaat eder (Matta 5:1-10).
	Peki Mesih’in gelişini beklerken sadece dişlerimizi sıkıp sabredelim mi? Hayır. Davut daha şimdiden, çok çarpık bir dünyada yaşamamıza rağmen, Rab’den zevk alabildiğimizi söyler. Hatta Rab’den bu şekilde haz aldığımızda isteklerimizi karşılayacağını söyler. Ama Rab’den zevk almak ne demek? En başta Rab’be yürekten inanmak, güvenmek demek. Bu bize müthiş bir rahatlık ve huzur verir. Ayrıca sorunlarımızı dua ederek O’nun ellerine teslim edip rahatlamak demek (1.Petrus 5:7). Rab’den zevk almanın somut bir yöntemi daha Kutsal Sözünü düzenli olarak okumak ve üzerinde derin derin düşünmek (Mezmur 1:2-4). Böylece dünya gittikçe kötülüğe gömülse ve bizim fiziksel kuvvetimiz tükense de Rab’le olan ilişkimizde ruhsal açıdan her geçen gün daha da güçlenebiliriz. Şunu asla unutmamalıyız ki kötülük yapan şimdi cirit atsa da bir gün yargılanacak. Davut şöyle der: ‘Doğru adama bak, çünkü yarınlar barışseverindir.’ Bu dünyada doğruluk uğruna baskı göreceğimiz kesin ama Rab’be sadık kalırsak O bizi kurtaracaktır. Burada geçirdiğimiz sıkıntılı günlerimizde de bize kale olacaktır. Ve sonunda onun kutsal egemenliğine girip refaha kavuşacağız.
Nisan 12
RABBİN KULU
Mezmur 40 ve 41
40:1  RAB'bi sabırla bekledim; Bana yönelip yakarışımı duydu. 2  Ölüm çukurundan, Balçıktan çıkardı beni, Ayaklarımı kaya üzerinde tuttu, Kaymayayım diye. 3  Ağzıma yeni bir ezgi, Tanrımız'a bir övgü ilahisi koydu. Çokları görüp korkacak Ve RAB'be güvenecekler. 4  Ne mutlu RAB'be güvenen insana, Gururluya, yalana sapana ilgi duymayana. 5  Ya RAB, Tanrım, Harikaların, düşüncelerin ne çoktur bizim için; Sana eş koşulmaz! Duyurmak, anlatmak istesem yaptıklarını, Saymakla bitmez. 6  Kurbandan, sunudan hoşnut olmadın, Ama kulaklarımı açtın. Yakmalık sunu, günah sunusu da istemedin. 7-8  O zaman şöyle dedim: ‹‹İşte geldim; Kutsal Yazı tomarında benim için yazılmıştır. Ey Tanrım, senin isteğini yapmaktan zevk alırım ben, Yasan yüreğimin derinliğindedir.›› 9  Büyük toplantıda müjdelerim senin zaferini, Sözümü esirgemem, Ya RAB, bildiğin gibi! 10  Zaferini içimde gizlemem, Bağlılığını ve kurtarışını duyururum, Sevgini, sadakatini saklamam büyük topluluktan. 11  Ya RAB, esirgeme sevecenliğini benden! Sevgin, sadakatin hep korusun beni! 12  Sayısız belalar çevremi sardı, Suçlarım bana yetişti, önümü göremiyorum; Başımdaki saçlardan daha çoklar, Çaresiz kaldım. 13  Ne olur, ya RAB, kurtar beni! Yardımıma koş, ya RAB! 14  Utansın canımı almaya çalışanlar, Yüzleri kızarsın! Geri dönsün zararımı isteyenler, Rezil olsunlar! 15  Bana, ‹‹Oh! Oh!›› çekenler Dehşete düşsün utançlarından! 16  Sende neşe ve sevinç bulsun Bütün sana yönelenler! ‹‹RAB yücedir!›› desin hep Senin kurtarışını özleyenler! 17  Bense mazlum ve yoksulum, Düşün beni, ya Rab. Yardımcım ve kurtarıcım sensin, Geç kalma, ey Tanrım!
41:1  Ne mutlu yoksulu düşünene! RAB kurtarır onu kötü günde. 2  Korur RAB, yaşatır onu, Ülkede mutlu kılar, Terk etmez düşmanlarının eline. 3  Destek olur RAB ona Yatağa düşünce; Hastalandığında sağlığa kavuşturur onu. 4  ‹‹Acı bana, ya RAB!›› dedim, ‹‹Şifa ver bana, çünkü sana karşı günah işledim!›› 5  Kötü konuşuyor düşmanlarım ardımdan: ‹‹Ne zaman ölecek adı batası?›› diyorlar. 6  Biri beni görmeye geldi mi, boş laf ediyor, Fesat topluyor içinde, Sonra dışarı çıkıp fesadı yayıyor. 7  Benden nefret edenlerin hepsi Fısıldaşıyor aralarında bana karşı, Zararımı düşünüyorlar, 8  ‹‹Başına öyle kötü bir şey geldi ki›› diyorlar, ‹‹Yatağından kalkamaz artık.›› 9  Ekmeğimi yiyen, güvendiğim yakın dostum bile İhanet etti bana. 10  Bari sen acı bana, ya RAB, kaldır beni. Bunların hakkından geleyim. 11  Düşmanım zafer çığlığı atmazsa, O zaman anlarım benden hoşnut kaldığını. 12  Dürüstlüğümden ötürü bana destek olur, Sonsuza dek beni huzurunda tutarsın. 13  Öncesizlikten sonsuza dek, Övgüler olsun İsrail'in Tanrısı RAB'be! Amin! Amin!
AÇIKLAMA: RAB’be kulluk etmek hiç kolay değil. Kendi arzularımıza kapıldığımız sürece pek sorun yaşamayız ama ne zaman Rab’bin istemine uymak istesek işte o zaman Şeytan bizi düşürmek için elinden geleni yapar. Mesih’in dediği gibi dünyanın içinden akıp geçtiği kapı geniş ve yolu enlidir ama Tanrı’nın meskenine giden yol dar kapıdan geçer ve pek çetindir. Bu mezmurda Davut Tanrı’nın yolunda giderken karşılaştığı bazı zorlukları dile getirir. Bazen kendisine ‘Oh! Oh!’ çekenler de oldu ama Rab’bin yolundan sapmamaya kararlıydı. Çok dara düştüğünde de Davut hep Rab’bi bekledi. Yakarışını duyan Rab er ya da geç yanına yetişti ve onu kaldırdı. Yazdığı gibi, ‘Ölüm çukurundan balçıktan çıkardı beni, ayaklarımı kaya üzerinde tuttu, kayamayayım diye.’ Burada önemli olan, kendi aklımızla ya da kuvvetimizle hemen ilerlemek değil Tanrı’nın yönlendirişini sabırla beklemek ve ancak O’nun sözü doğrultusunda adım atmaktır. Bunu yapan Davut ardından Rab’bin tesellisini ve sevincini tattığını belirtir: ‘Ağzıma yeni bir ezgi, Tanrımıza bir övgü ilahisi koydu.’ Zor günlerde Rab’bi beklemeyi öğrenebilsek, eninde sonunda onun hikmetini göreceğimizden emin olabiliriz. Çünkü O’nun bize ilişkin harika düşünceleri ve planları vardır (Mez 139:13-17, Yeremya 29:11).
	Bu mezmurun ilginç bir yanı daha var ki aslında Rab’bin Kulu olarak bilinen Mesih’i de bir yandan tarif ediyor. Altıncı ayette şu sözler geçer: ‘Kurbandan, sunudan hoşnut olmadın, ama kulaklarımı açtın.’ Peki bu ne demek? İbraniler 10:5-9’da açıklandığı gibi kurban ve sunu derken Eski Antlaşma’yı kastediyor. Musa’nın Yasasında bir sürü kurban emredildi. Bunlar günahın bedeli ne kadar ağır olduğunu öğretti. Ancak sunulan bu hayvanların kanı insanın günahını ancak geçici ve sembolik olarak karşılayabiliyordu. Daha kıymetli ve kalıcı bir kurban gerekiyordu, işte bu da Mesih’in ölümüyle gerçekleşti. Aynı zamanda İsa’nın buna razı olması da gerekliydi. Burada ‘kulaklarım açtın’ sözünü anlamak çok önemli. Yahudilerin yasasına göre birisi patronunu sever ve ömür boyu onun hizmetine devam etmek isterse o zaman kulağının delinmesine izin verirdi. Kulağındaki bu delik birinin emrine bağlı olduğunu gösterirdi (Mısırdan Çıkış 21:5-6). Mesih’e gelince Tanrı’nın hizmetinde kendini tüm insanlık uğruna kurban olarak sunmaya hazır olduğunu benzer bir adanmışlıkla gösterdi. Mezmur’da belirtildiği gibi ‘Ey Tanrım, senin isteğin yapmaktan zevk alırım ben.’ İsa’nın Baba Tanrı’ya ‘Senin isteğin olsun’ demesi de buna razı olduğunu gösterir (Matta 26:39). Ardından kendini bile bile askerlerin ellerine teslim etmesi ve itiraz etmeden ölüme kadar gitmesi de bu misyonu gönülden üstlendiğinin kanıtıdır (Yeşaya 50:5-8). Kendini bu şekilde sunan Mesih Eski Antlaşma’daki tüm kurbanların sağlayamadığı sonsuz kurtuluşu yeni bir antlaşma sonucunda bütün dünyaya bağışladı (İbraniler 10:10-19).
	Bir sonraki mezmurda Davut yine Rab’be bel bağlamanın bereketlerini sıralar. Elbette ki İblis Rab’be kulluk etmek isteyen herkesi yıkmak ve mümkünse yok etmek için uğraşacaktır. Genellikle bizi etkilemek için de en yakınımızı, aile fertlerini ve arkadaşlarımızı kullanır. Çünkü bu şekilde bizi çok derinden etkileyebileceğini bilir. Hatta bu mezmurda yine Mesih’i gösteren bir ayete rastlıyoruz. Dokuzuncu ayet Mesih’e ihanet eden havarisi Yahuda’yı tarif eder. O ki Mesih’in en güvenilir öğrencilerinden biri olup üç yıl İsa’yla birlikte aynı sofradan yemek yedi. İlginçtir ki son sofrada Mesih kendisini ele verecek olan Yahuda’yı göstermek için buradaki ayetler uyarınca, bir lokma ekmek sahana batırıp ona uzattı (Yuhanna 13:26). Baştan gördüğümüz gibi Rab’be kulluk etmek çok ama çok zordur. Fakat Mesih’in bu yolunu seçenler sonunda Tanrı’nın yüceliğine kavuşacaklar. Aynı zamanda burada verdiğimiz emeğin boşa gitmeyeceğinden emin olabiliriz (1.Korintliler 15:58).
Nisan 13
ZEKERİYA’NIN GÖRÜMÜ
Luka 1:1-25
1-3  Sayın Teofilos, Birçok kişi aramızda olup bitenlerin tarihçesini yazmaya girişti. Nitekim başlangıçtan beri bu olayların görgü tanığı ve Tanrı sözünün hizmetkârı olanlar bunları bize ilettiler. Ben de bütün bu olayları ta başından özenle araştırmış biri olarak bunları sana sırasıyla yazmayı uygun gördüm. 4  Öyle ki, sana verilen bilgilerin doğruluğunu bilesin.
5  Yahudiye Kralı Hirodes zamanında, Aviya bölüğünden Zekeriya adında bir kâhin vardı. Harun soyundan gelen karısının adı ise Elizabet'ti. 6  Her ikisi de Tanrı'nın gözünde doğru kişilerdi, Rab'bin bütün buyruk ve kurallarına eksiksizce uyarlardı. 7  Elizabet kısır olduğu için çocukları olmuyordu. İkisinin de yaşı ilerlemişti. 8  Zekeriya, hizmet sırasının kendi bölüğünde olduğu bir gün, Tanrı'nın önünde kâhinlik görevini yerine getiriyordu. 9  Kâhinlik geleneği uyarınca Rab'bin Tapınağı'na girip buhur yakma görevi kurayla ona verilmişti. 10  Buhur yakma saatinde bütün halk topluluğu dışarıda dua ediyordu. 11  Bu sırada, Rab'bin bir meleği buhur sunağının sağında durup Zekeriya'ya göründü. 12  Zekeriya onu görünce şaşırdı, korkuya kapıldı. 13  Melek, ‹‹Korkma, Zekeriya›› dedi, ‹‹Duan kabul edildi. Karın Elizabet sana bir oğul doğuracak, adını Yahya koyacaksın. 14  Sevinip coşacaksın. Birçokları da onun doğumuna sevinecek. 15  O, Rab'bin gözünde büyük olacak. Hiç şarap ve içki içmeyecek; daha annesinin rahmindeyken Kutsal Ruh'la dolacak. 16  İsrailoğulları'ndan birçoğunu, Tanrıları Rab'be döndürecek. 17  Babaların yüreklerini çocuklarına döndürmek, söz dinlemeyenleri doğru kişilerin anlayışına yöneltmek ve Rab için hazırlanmış bir halk yetiştirmek üzere, İlyas'ın ruhu ve gücüyle Rab'bin önünden gidecektir.›› 18  Zekeriya meleğe, ‹‹Bundan nasıl emin olabilirim?›› dedi. ‹‹Çünkü ben yaşlandım, karımın da yaşı ilerledi.›› 19  Melek ona şöyle karşılık verdi: ‹‹Ben Tanrı'nın huzurunda duran Cebrail'im. Seninle konuşmak ve bu müjdeyi sana bildirmek için gönderildim. 20  İşte, belirlenen zamanda yerine gelecek olan sözlerime inanmadığın için dilin tutulacak, bunların gerçekleşeceği güne dek konuşamayacaksın.›› 21  Zekeriya'yı bekleyen halk, onun tapınakta bu kadar uzun süre kalmasına şaştı. 22  Zekeriya ise dışarı çıktığında onlarla konuşamadı. O zaman tapınakta bir görüm gördüğünü anladılar. Kendisi onlara işaretler yapıyor, ama konuşamıyordu. 23  Görev süresi bitince Zekeriya evine döndü. 24  Bir süre sonra karısı Elizabet gebe kaldı ve beş ay evine kapandı. 25  ‹‹Bunu benim için yapan Rab'dir›› dedi. ‹‹Bu günlerde benimle ilgilenerek insanlar arasında utancımı giderdi.››
AÇIKLAMA: Mesih’in hayatını yazan diğer elçilerden farklı olarak Luka olayları en başından ayrıntılı bir şekilde yazmaya özen gösterir. Bunun için daha İsa doğmadan önce Rab’bin O’nun yolunu Yahya aracılığıyla nasıl hazırladığına dikkat çeker. Göreceğimiz gibi Mesih’in doğumu şans eseri değil, tersine asırlarca itinayla hazırlanmış ilahi bir planın sonucuydu. Haberciliğini yapan Yahya da bunun önemli bir rolünü oynuyor. İlk ayetlerde doktor ve araştırmacı olan Luka’nın tarihi detaylara ne kadar önem verdiğini görüyoruz. En başta o dönemde Yahudiye bölgesini yöneten Büyük Hirodes’ten söz eder. Gaddarlığıyla ün salmış bu kral Yahudi olmadığı için giderek paranoyakça davrandı ve sonunda M.Ö. 4 yılında öldü. Demek ki buradaki olaylar ondan bir iki sene önce gelişiyor. Sonra Zekeriya adında Harun soyundan bir kâhinle tanışıyoruz. Eşi Elizabet’le birlikte  bir hayli yaşlanmış bu mütevazı çiftin hiç çocuğu olmamıştı. O günün kültürüne göre kısır olmak en büyük şansızlık sayılır, hatta lanet olarak yorumlanırdı.  Ama ataları İbrahim ve Sara’nın, durumunu hatırlatan bu çift Rab’bin gözünde doğru ve çok değerliydiler. İlginçtir ki Rab özellikle bu tür insanları kutsal planında kullanmayı sever.
Zekeriya Tapınakta görev yapan bir kâhindi. Bundan yaklaşık 1400 sene önce Musa ve Harun’un döneminde kurulan ibadet düzeni uyarınca ancak Harun’un atası Levi oymağından kimseler Tapınak’ta görev alabiliyordu. Levililer arasında düzenlenen hizmet sırasına göre olağan işlerin dışında Tapınağın içinde buhur yakma ayrıcalığı bir kahine ancak hayatında bir kere nasip olurdu. Böylece bölüğüyle birlikte Yeruşalim’deki Tapınağa gelen Zekeriya kurayla seçilince büyük bir heyecanla buhur sunağına yaklaştı. Bu sırada arkadaşları ve akrabaları dışarıda dua ederek bekliyorlardı. Birden karşısında bir melek belirdi. Rab’bin meleği korkuya kapılan Zekeriya’ya ‘Duan kabul edildi, karın Elizabet sana bir oğul doğuracak, adını Yahya koyacaksın’ dedi.  Yahya demek ‘Rab lütfetti’. Zekeriya’nın ismi ise ‘Rab hatırlar’ demek. Yıllardır Zekeriya ve Elizabet bir çocuk için dua etmişlerdi, şimdi ise Rab onları anımsayıp lütfunu gösterdi. Ama bu sıradan bir çocuk olmayacak; melek ‘Rab’bin gözünde büyük olacak’ der. Ayrıca daha annesinin rahmindeyken Kutsal Ruh’la dolan çocuk doğuştan beri Tanrı’ya adanmış biri olarak yaşayacaktı. Şarap ve içkinin yasaklanması büyük olasılıkla ‘Naziri’ olarak yaşayacağını işaret eder (Çölde Sayım 6). Bu yetmiyormuş gibi Yahya beklenen Rab Mesih’in önünden gidecek ve yolunu hazırlayacak kişi olacaktır. Eski Antlaşma’nın son peygamberi Malaki Rab’bin Mesih’in öncüsü olarak ‘İlyas’ı’ göndereceğini söylemişti (4:5-6). İşte meleğin dediğine göre İlyas’ın ruhu ve gücüyle gelen büyük müjdeci Yahya olacaktı.
Doğal olarak duyduklarına pek inanamayan Zekeriya bundan nasıl emin olabildiğini sorar. Melek öncellikle ismini söyler: Cebrail. Bu Zekeriya için tanıdık bir isimdi çünkü Mesih’in gelişini hatta bu günlerin tarihini çok önceden Daniel’e ayrıntılı bir şekilde bildiren de Cebrail’di (Daniel 9:21-27). Sonra, Rab’bin meleği sözüne inanmayan Zekeriya’nın dili tüm bu söyledikleri gerçekleşene dek tutulacağını belirterek yanından ayrılır. Bu hem bir ceza hem de bir belirti oldu çünkü dışarı çıkıp konuşamadığında insanlar Zekeriya’nın bir melek gördüğünü anladılar. Büyük şaşkınlıkla evine dönen Zekeriya kısa bir süre sonra eşi Elizabet’in hamile olduğunu öğrendi. Kadıncağız da utancını gideren ve olağanüstü lütfunu gösteren Rab’bi içten yüceltti. Böylece Rab hiç beklenmedik bir şekilde İsa Mesih’in yolunu hazırlamaya başlar.
Nisan 14
MERYEM İLE CEBRAİL
Luka 1:26-56
26-27  Elizabet'in hamileliğinin altıncı ayında Tanrı, Melek Cebrail'i Celile'de bulunan Nasıra adlı kente, Davut'un soyundan Yusuf adındaki adamla nişanlı kıza gönderdi. Kızın adı Meryem'di. 28  Onun yanına giren melek, ‹‹Selam, ey Tanrı'nın lütfuna erişen kız! Rab seninledir›› dedi. 29  Söylenenlere çok şaşıran Meryem, bu selamın ne anlama gelebileceğini düşünmeye başladı. 30  Ama melek ona, ‹‹Korkma Meryem›› dedi, ‹‹Sen Tanrı'nın lütfuna eriştin. 31  Bak, gebe kalıp bir oğul doğuracak, adını İsa koyacaksın. 32  O büyük olacak, kendisine ‹Yüceler Yücesi'nin Oğlu› denecek. Rab Tanrı O'na, atası Davut'un tahtını verecek. 33  O da sonsuza dek Yakup'un soyu üzerinde egemenlik sürecek, egemenliğinin sonu gelmeyecektir.›› 34  Meryem meleğe, ‹‹Bu nasıl olur? Ben erkeğe varmadım ki›› dedi. 35  Melek ona şöyle yanıt verdi: ‹‹Kutsal Ruh senin üzerine gelecek, Yüceler Yücesi'nin gücü sana gölge salacak. Bunun için doğacak olana kutsal, Tanrı Oğlu denecek. 36  Bak, senin akrabalarından Elizabet de yaşlılığında bir oğula gebe kaldı. Kısır bilinen bu kadın şimdi altıncı ayındadır. 37  Tanrı'nın yapamayacağı hiçbir şey yoktur.›› 38  ‹‹Ben Rab'bin kuluyum›› dedi Meryem, ‹‹Bana dediğin gibi olsun.›› Bundan sonra melek onun yanından ayrıldı.
39  O günlerde Meryem kalkıp aceleyle Yahuda'nın dağlık bölgesindeki bir kente gitti. 40  Zekeriya'nın evine girip Elizabet'i selamladı. 41-42  Elizabet Meryem'in selamını duyunca rahmindeki çocuk hopladı. Kutsal Ruh'la dolan Elizabet yüksek sesle şöyle dedi: ‹‹Kadınlar arasında kutsanmış bulunuyorsun, rahminin ürünü de kutsanmıştır! 43  Nasıl oldu da Rabbim'in annesi yanıma geldi? 44  Bak, selamın kulaklarıma eriştiği an, çocuk rahmimde sevinçle hopladı. 45  İman eden kadına ne mutlu! Çünkü Rab'bin ona söylediği sözler gerçekleşecektir.›› 46-47  Meryem de şöyle dedi: ‹‹Canım Rab'bi yüceltir; Ruhum, Kurtarıcım Tanrı sayesinde sevinçle coşar. 48  Çünkü O, sıradan biri olan kuluyla ilgilendi. İşte, bundan böyle bütün kuşaklar beni mutlu sayacak. 49  Çünkü Güçlü Olan, benim için büyük işler yaptı. O'nun adı kutsaldır. 50  Kuşaklar boyunca kendisinden korkanlara merhamet eder. 51  Bileğiyle büyük işler yaptı; Gururluları yüreklerindeki kuruntularla darmadağın etti. 52  Hükümdarları tahtlarından indirdi, Sıradan insanları yükseltti. 53  Aç olanları iyiliklerle doyurdu, Zenginleri ise elleri boş çevirdi. 54-55  Atalarımıza söz verdiği gibi, İbrahim'e ve onun soyuna sonsuza dek Merhamet etmeyi unutmayarak Kulu İsrail'in yardımına yetişti.›› 56  Meryem, üç ay kadar Elizabet'in yanında kaldı, sonra kendi evine döndü.
AÇIKLAMA: Elizabet’in mucizevi hamileliği ardından şimdi ikinci bir mucize daha gerçekleşiyor. Cebrail küçük Nasıra kasabasında yaşayan Meryem adında gencecik bir kızı ziyaret eder. Kendisi, marangoz olan Yusuf’la nişanlıdır. Luka onun Davut’un soyundan olduğuna dikkat çeker. Melek Cebrail birden karşısına çıkınca Meryem haliyle çok şaşırır ve korkuya kapılır. Cebrail ise ‘Korkma Meryem, Tanrı’nın lütfuna eriştin’ diyerek onu tanıdığını ve ona iyi haber getirdiğini belirtir. Sonra gebe kalıp bir oğul doğuracağını söyler, ismi ‘Rab kurtarır’ anlamına gelen ‘İsa’ olacak. Ayrıca doğan çocuk çok büyük olup ‘Yüceler Yücesi’nin Oğlu’ diye tanınacaktır der. Nedeni şudur: İsa atası Davut’un tahtına yükselecek ve ona vaat edilen egemenliği sonsuza dek sürdürecektir. Tabi henüz çok genç olan Meryem için bu inanılmaz bir olaydı. Asırlardır Rab’bin peygamberler aracılığıyla halkına vaat ettiği büyük Kral Mesih kendisinden doğacaktır (bkz 2.Samuel 7:12-16, Yeşaya 9:6-7). Ancak doğal olarak Meryem hemen büyük bir sorunu sezer, kendisi hiç erkeğe varmadı ki, yakında evlenmeyi de bekliyor. Böylesi bir hamilelik başına çok büyük bir bela getirebilir.. Fakat, Rab’bin Sözüne göre Mesih’in bir bakireden doğması gerekiyordu (Yaratılış 3:15, Yeşaya 7:14).

	Cebrail Meryem’e doğan çocuğun olağan ilişkiden doğmayıp Tanrı Ruhu’nun mucizevi işleyişi sonucunda rahmine düşeceğini belirtir. Hatta bundan dolayı doğan İsa’ya ‘Kutsal, Tanrı Oğlu’ deneceğini söyler. Bundan iki önemli gerçeği saptıyoruz: Birincisi, İsa bizim gibi günahlı bir doğayla değil, kusursuz ve günahsız biri olarak doğacak. Mesih’te Adem’den kalma günah yok, O eşsiz ve kutsal bir insan olacaktır. İkincisi, Cebrail’in dediğine göre İsa Tanrı’nın Oğlu’dur. Bunu fiziksel anlamda değil tersine özellikle babasız olarak dünyaya geldiği için söylediğini görüyoruz. Mesih’in Tanrı’dan başka bir babası yoktu. Aynı zamanda Kutsal Kitap O’nun ezelden beri Baba Tanrı’yla birlikte bulunduğunu belirtir (Yuhanna 1:1-2). Yani İsa Mesih bir çok açıdan Tanrı Oğlu ismine layıktır ama bunun içinde her hangi bir cinsel anlam yoktur. Şimdi Meryem’in çok önemli bir karar vermesi gerek. Tanrı’nın bu lütfunu kabul ederse, en başta nişanlısı olmak üzere ailesi ve tüm toplum onu dışlayacak, öldürmeye de kalkabilir. Tanrı’nın hikmetine güvenen Meryem ise her şeye rağmen ‘Ben Rab’bin kuluyum’ diyerek karşılık verir.
Cebrail, Meryem’in kendisine inanması için kısır diye bilinen yaşlı akrabası Elizabet’in hamileliğini işaret olarak gösterdi. Gerçek olup olmadığını merak eden Meryem derhal kalkıp Zekeriya ve Elizabet’in yaşadığı yere gitti. Kutsal Ruh’la dolan Elizabet Meryem’i görür görmez onu yüksek sesle O’nu kutlayıp  hamile olduğunu doğruladı. Sadece Elizabet de değil, rahmindeki Yahya da sevinçten hopladı. Böylece Meryem kendisine söylenen şeylerin gerçekten Tanrı’dan olduğunu anlamıştı. Sonra Meryem yürekten Rab’bi övmeye başlar. Bazı Hıristiyanlar ‘Rabbin annesi’ olan Meryem’i fazlasıyla büyütür, neredeyse bir tanrıça haline getirirler. Ancak burada Meryem’in kendi sözlerine bakacak olursak kendini Rab’bin kurtuluşuna muhtaç sıradan bir Tanrı kulu olarak gördüğünü görebiliyoruz. Yine de Meryem’i göğe çıkarmama şartıyla harika imanını ve cesaretini takdir etmeliyiz. Sözlerinden Meryem’in içinde büyüyen çocuğun çok eskiden beri İbrahim ve diğer peygamberlerin ağzıyla müjdelenen büyük kurtarıcı olduğunu fark ettiğini görebiliyoruz. Meryem, Yahya doğana kadar Elizabet’in yanında kaldı ve sonra başına çok kötü şeyler geleceğini bile bile Nasıra’ya döndü. Ne var ki Rab nişanlısı Yusuf’a da görünerek Meryem’e sahip çıkmasını sağlayarak yolunu hazırladı (Matta 1:18-25).
Nisan 15
YAHYA’NIN DOĞUMU
Luka 1:57-80
57  Elizabet'in doğurma vakti geldi ve bir oğul doğurdu. 58  Komşularıyla akrabaları, Rab'bin ona ne büyük merhamet gösterdiğini duyunca, onun sevincine katıldılar. 59  Sekizinci gün çocuğun sünnetine geldiler. Ona babası Zekeriya'nın adını vereceklerdi. 60  Ama annesi, ‹‹Hayır, adı Yahya olacak›› dedi. 61  Ona, ‹‹Akrabaların arasında bu adı taşıyan kimse yok ki›› dediler. 62  Bunun üzerine babasına işaretle çocuğun adını ne koymak istediğini sordular. 63  Zekeriya bir yazı levhası istedi ve, ‹‹Adı Yahya'dır›› diye yazdı. Herkes şaşakaldı. 64  O anda Zekeriya'nın ağzı açıldı, dili çözüldü. Tanrı'yı överek konuşmaya başladı. 65  Çevrede oturanların hepsi korkuya kapıldı. Bütün bu olaylar, Yahudiye'nin dağlık bölgesinin her yanında konuşulur oldu. 66  Duyan herkes derin derin düşünüyor, ‹‹Acaba bu çocuk ne olacak?›› diyordu. Çünkü Rab onunla birlikteydi.
67  Çocuğun babası Zekeriya, Kutsal Ruh'la dolarak şu peygamberlikte bulundu: 68  ‹‹İsrail'in Tanrısı Rab'be övgüler olsun! Çünkü halkının yardımına gelip onları fidyeyle kurtardı. 69-71  Eski çağlardan beri Kutsal peygamberlerinin ağzından bildirdiği gibi, Kulu Davut'un soyundan Bizim için güçlü bir kurtarıcı çıkardı; Düşmanlarımızdan, Bizden nefret edenlerin hepsinin elinden Kurtuluşumuzu sağladı. 72  Böylece atalarımıza merhamet ederek Kutsal antlaşmasını anmış oldu. 73-75  Nitekim bizi düşmanlarımızın elinden kurtaracağına Ve ömrümüz boyunca Kendi önünde kutsallık ve doğruluk içinde, Korkusuzca kendisine tapınmamızı sağlayacağına dair Atamız İbrahim'e ant içerek söz vermişti. 76-77  Sen de, ey çocuk, Yüceler Yücesi'nin peygamberi diye anılacaksın. Rab'bin yollarını hazırlamak üzere önünden gidecek Ve O'nun halkına, Günahlarının bağışlanmasıyla kurtulacaklarını bildireceksin. 78-79  Çünkü Tanrımız'ın yüreği merhamet doludur. O'nun merhameti sayesinde, Yücelerden doğan Güneş, Karanlıkta ve ölümün gölgesinde yaşayanlara ışık saçmak Ve ayaklarımızı esenlik yoluna yöneltmek üzere Yardımımıza gelecektir.›› 80  Çocuk büyüyor, ruhsal yönden güçleniyordu. İsrail halkına görüneceği güne dek ıssız yerlerde yaşadı.
AÇIKLAMA: Yaşlı ve kısır diye bilinen Elizabet sağlıklı bir oğul doğurduğu zaman doğal olarak bütün akrabaları ve komşuları şaşkınlıkla toplanıp Rab’bin onlara göstermiş olduğu büyük merhameti dile getirdiler. Yahudi geleneği uyarınca sekizinci gün çocuğun sünnet olması gerekiyordu. Bu da Tanrı’nın yaklaşık 2000 seneden beridir ataları İbrahim’le yaptığı kutsal antlaşmanın sembolü olarak süregelmişti (Yaratılış 17). Yine büyük bir sevinç içinde toplanan akrabalar doğan bebek için farklı isimler ileri sürüyorlardı. Annesi Elizabet ise isminin ‘Yahya’ olacağını belirtti. Yine de akrabaların direnmesi üzerine henüz konuşamayan Zekeriya’ya sordular. O da bir levha isteyip kendisine görünen melek Cebrail’in sözü uyarınca ‘Adı Yahya’dır’ diye yazdı. Herkes şaşakalınca birden Zekeriya’nın dili çözüldü ve yüksek sesle Rab’bi yüceltmeye başladı. Tüm bu olup bitenler büyük bir sansasyon yarattı ve yaşadıkları bölgede uzun bir süre konuşuldu. Tanrı’nın bu çocukla çok büyük bir şeyler yapacağını biliyorlardı ama tam olarak ne olduğunu henüz anlamıyorlardı.
	Tam bu sırada Rab’bin Ruhu, Yahya’nın babası Zekeriya’yı etkisi altına alarak peygamberlikte bulunmasını sağladı. Öncellikle İsrail’in Tanrısını öven Zekeriya Rab’bin halkının yardımına geldiğini belirtir. Hatta onları büyük bir ‘fidye’ ile kurtaracağını söyler. Aslında Rab çok eskiden beri Yahudilerin atalarına bir çok önemli vaatlerde bulunmuştu. En başta İbrahim’i ve oğlu İshak’ı seçerek onların soyunu çoğaltıp düşmanlarını yok edecek ve sayesinde tüm uluslarını kutsayacağına ant içti (Yaratılış 22:16-17). Daha sonra Pavlus’un da belirttiği gibi, burada sözü edilen ‘soy’ özellikle bir şahsı, yani Mesih’i işaret ediyordu (Galatyalılar 3:16). Ayrıca Rab beklenen Mesih’in Kral Davut’un soyundan olup tüm dünyayı kapsayan, barışçıl bir egemenlik kuracağını da söyledi (2.Samuel 7:12-16, Yeşaya 9:6,7). İşte Zekeriya’nın dediğine göre asırlar önce verilen bu büyük vaatler gerçekleşmek üzeredirler çünkü büyük bir ‘Kurtarıcı’ geliyor. Tabi bununla kendi oğlu Yahya’yı değil, yolunu hazırlayacağı İsa’yı kastediyor. Nitekim evinde üç ay kalan Meryem’den melek Cebrail’in sözü uyarınca kendisinden doğacak çocuğun ismi ‘Rab kurtarır’ anlamına gelen İsa olacağını duymuştu.
	Bu sözlerde Yahya ile İsa arasında önemli bir kıyaslama yapılıyor. Yahya Yüceler Yücesi’nin peygamberi iken İsa Yüceler Yücesi’nin Oğlu’dur. Yahya Rab’bin yolunu hazırlayandır, Mesih ise o yoldan yürüyecek Rab’bin kendisidir. Yahya çölde haykıran Rab’bin sesidir, İsa ise dünyanın günahını ortadan kaldıran Tanrı Kuzusu'dur (Yuhanna 1:29). Özellikle Zekeriya’nın sözlerinde de beklenen Mesih’in en büyük görevinin halkının günahtan kurtulmasını sağlamak olduğunu görüyoruz. Yahudiler gelecek Mesih’i çoğu zaman siyasi bir önder olarak beklerlerdi. Başlarındaki gaddar Romalıları yok etmesini istiyorlardı. Ancak Zekeriya, Mesih’in başlıca amacı kendi halkını günahtan arıtmak olduğunu belirtir. Sonunda doğacak İsa’yı yücelerden doğan ve karanlıktaki insanları aydınlatan ‘Güneş’e benzetmesi ilgimizi çeker. Bu Eski Antlaşma’nın son bölümü olan Malaki’de geçen bir peygamberliği çağrıştırır: ‘Ama siz, adıma saygı gösterenler için ışınlarıyla şifa getiren doğruluk güneşi doğacak’ (Malaki 4:2). Böylece Rab tüm bu gelişmelerin çok uzun zamandan beri hazırlanan bir planın neticesinde gerçekleştiğini göstermiş oldu.
Nisan 16
İSA’NIN DOĞUMU
Luka 2:1-20
1  O günlerde Sezar Avgustus bütün Roma dünyasında bir nüfus sayımının yapılması için buyruk çıkardı. 2  Bu ilk sayım, Kirinius'un Suriye valiliği zamanında yapıldı. 3  Herkes yazılmak için kendi kentine gitti. 4  Böylece Yusuf da, Davut'un soyundan ve torunlarından olduğu için Celile'nin Nasıra Kenti'nden Yahudiye bölgesine, Davut'un kenti Beytlehem'e gitti. 5  Orada, hamile olan nişanlısı Meryem'le birlikte yazılacaktı. 6-7  Onlar oradayken, Meryem'in doğurma vakti geldi ve ilk oğlunu doğurdu. Onu kundağa sarıp bir yemliğe yatırdı. Çünkü handa yer yoktu.
8  Aynı yörede, sürülerinin yanında nöbet tutarak geceyi kırlarda geçiren çobanlar vardı. 9  Rab'bin bir meleği onlara göründü ve Rab'bin görkemi çevrelerini aydınlattı. Büyük bir korkuya kapıldılar. 10-11  Melek onlara, ‹‹Korkmayın!›› dedi. ‹‹Size, bütün halkı çok sevindirecek bir haber müjdeliyorum: Bugün size, Davut'un kentinde bir Kurtarıcı doğdu. Bu, Rab olan Mesih'tir. 12  İşte size bir işaret: Kundağa sarılmış ve yemlikte yatan bir bebek bulacaksınız.›› 13-14  Birdenbire meleğin yanında, göksel ordulardan oluşan büyük bir topluluk belirdi. Tanrı'yı överek, ‹‹En yücelerde Tanrı'ya yücelik olsun, Yeryüzünde O'nun hoşnut kaldığı insanlara Esenlik olsun!›› dediler. 15  Melekler yanlarından ayrılıp göğe çekildikten sonra çobanlar birbirlerine, ‹‹Haydi, Beytlehem'e gidelim, Rab'bin bize bildirdiği bu olayı görelim›› dediler. 16  Aceleyle gidip Meryem'le Yusuf'u ve yemlikte yatan bebeği buldular. 17  Onları görünce, çocukla ilgili kendilerine anlatılanları bildirdiler. 18  Bunu duyanların hepsi, çobanların söylediklerine şaşıp kaldılar. 19  Meryem ise bütün bu sözleri derin derin düşünerek yüreğinde saklıyordu. 20  Çobanlar, işitip gördüklerinin tümü için Tanrı'yı yüceltip överek geri döndüler. Her şeyi, kendilerine anlatıldığı gibi bulmuşlardı.
AÇIKLAMA: Asırlarca büyük heyecanla beklenen Kral ve Kurtarıcı Mesih’in doğumu nasıl olmalı? Bize kalsaydı en lüks hastanede en tecrübeli doktorları ayarlardık. Bir takım pahalı elbiseler ve şık bir oda hazırlardık. Ayrıca doğumunu kutlamak için en önemli kişileri, başkanları ve kralları davet ederdik. Ne var ki İsa’nın doğumuna gelince bunların tam tersi oldu. Hatta son derece ilkel şartlarda doğan İsa’nın ilk misafirleri prensler değil, çobanlardı. Tüm bu olup bitenlerin mesajı çok açık ve net; gelen Mesih alçakgönüllülerin kralıdır. Bu sırada annesi Meryem ile Yusuf Nasıra’da yaşıyorlardı ama peygamberlerin dediklerine göre Mesih’in Davut kenti olan Beytlehem kasabasında doğması gerekti (Mika 5:2). Bunu ayarlamak için Rab koskoca Roma İmparatoru Sezar Avgustus’un bir sayım yaptırmasını sağlar. Böylece herkes yazılmak üzere kendi kentine döner. Yusuf’la Meryem için bu hiç de kolay bir yolculuk olmadı. Hamile olan Meryem’in yaklaşık 150 kilometrelik yol çekmesi gerekti. Beytlehem’e vardıklarında da sayımdan dolayı tüm akrabalarının evleri dolmuştu. Burada ‘han’ diye geçen kelime genellikle evlerin misafir odası için kullanılırdı, ama belirttiği gibi bunlar da dolu. O dönemde evlerin yanında hayvanların kaldığı bir oda da vardı. Başka yerde yer kalmayınca genç çift mecburen orada kaldılar. Oradayken Meryem’in doğurma vakti geldi ve oğlu İsa’yı hayvanların yediği yemliğe koydu.

	Şimdi o dönemde yeni doğan bir bebek için genellikle küçük bir kutlama yapılırdı. Bazen kasabanın bandosu gelir bir iki parça çalardı ve akrabalar dans ederlerdi. Mesih gibi büyük birinin doğumuna çok önemli ve zengin adamların gelip kutlaması gerekirken ne ilginçtir ki ilk haberi duyan çobanlar oluyor. Dahası gökten gelen melekler korosu krallar ve prenslerin huzurunda söylemek yerine insanların hor gördüğü bir takım köylü önünde ilahi söylediler. O dönemde çobanlar toplum tarafından en çok dışlanan ve sevilmeyen kesimdi. Ama Rab meleklerini özellikle onlara göndererek Mesih’in sıradan insanlardan hoşnut kaldığını vurguluyor. Gelen meleğin sözlerine dikkat edelim. En başta tüm halkı sevindirecek önemli bir müjde ilettiğini belirtir. Sonra Davut’un kenti olan Beytlehem’de ‘bir Kurtarıcı, Rab olan Mesih’in doğduğunu söyler. Yahudilerin hepsi, kral olsun çoban olun, büyük Mesih’in gelişini özlemle bekliyordu. Ne var ki çoğu O’nun büyük bir Fatih olarak gelip Roma’yı devireceğini bekliyordu. Yani tamamen siyasi bir önder hayal ediyorlardı. Ancak meleğin dediğine göre gelen Mesih aslında büyük bir Kurtarıcı ve Rab’dir. Yani meleğin Yusuf’a belirttiği gibi ‘Rab kurtarır’ anlamına gelen İsa öncellikle halkının günahlarını kurtarmak için geliyordu (Matta 1:21). Ama aynı zamanda doğan Mesih’in burada ve başka bir çok yerde ‘Rab’ olarak tasvir edilmesi dikkatimizi çeker (Luka 1:17, 43, 76). Aslında peygamberler de gelecek Mesih’i benzer ilahi unvanlarla tanımladılar (Mezmur 110:1, Malaki 3:1). Demek ki Mesih beklediklerinden çok ama çok daha büyük biri ve  yerine getireceği misyonu da bambaşkadır.
	Melek, Mesih’i bulmaları için çobanlara çok belirgin bir işaret verdi: Kundağa sarılmış ve yemlikte yatan bir bebek bulacaksınız. Kuşkusuz o gece yeni doğmuş yemlikte yatan İsa’dan başka bebek yoktu. Böylece çobanlar melek korosunu dinledikten sonra bir an evvel Beytlehem yoluna koyuldular. Meryem’le Yusuf’u bulunca her şeyin meleğin anlattığı gibi buldular. Tabii Meryem’le Yusuf için kırlarda görünen melek ordusundan söz eden bir takım çobanın bir anda bulundukları yere gelmesi çok büyük bir sürpriz oldu. Aynı zamanda büyük bir teşvikti. Yani onlara görünen meleklerin aynı müjdeyi bu çobanlara bildirmesi bunun gerçekten Tanrı’dan olduğunu kanıtladı. Yine tüm bunların mesajı çok belirgin: Rab sandığımız gibi gururlu ve uzak değil, O alçakgönüllülere yakındır, O bizimle birlikte olan ‘İmmanuel’dir (Matta 1:23).
Nisan 17
İSA’NIN RAB’BE ADANMASI
Luka 2:21-40
21  Sekizinci gün, çocuğu sünnet etme zamanı gelince, O'na İsa adı verildi. Bu, O'nun anne rahmine düşmesinden önce meleğin kendisine verdiği isimdi. 22  Musa'nın Yasası'na göre arınma günlerinin bitiminde Yusuf'la Meryem çocuğu Rab'be adamak için Yeruşalim'e götürdüler. 23  Nitekim Rab'bin Yasası'nda, ‹‹İlk doğan her erkek çocuk Rab'be adanmış sayılacak›› diye yazılmıştır. 24  Ayrıca Rab'bin Yasası'nda buyrulduğu gibi, kurban olarak ‹‹bir çift kumru ya da iki güvercin yavrusu›› sunacaklardı. 25  O sırada Yeruşalim'de Şimon adında bir adam vardı. Doğru ve dindar biriydi. İsrail'in avutulmasını özlemle bekliyordu. Kutsal Ruh onun üzerindeydi. 26  Rab'bin Mesihi'ni görmeden ölmeyeceği Kutsal Ruh aracılığıyla kendisine bildirilmişti. 27-28  Böylece Şimon, Ruh'un yönlendirmesiyle tapınağa geldi. Küçük İsa'nın annesi babası, Kutsal Yasa'nın ilgili kuralını yerine getirmek üzere O'nu içeri getirdiklerinde, Şimon O'nu kucağına aldı, Tanrı'yı överek şöyle dedi: 29  ‹‹Ey Rabbim, verdiğin sözü tuttun; Artık ben, kulun huzur içinde ölebilirim. 30-32  Çünkü senin sağladığın, Bütün halkların gözü önünde hazırladığın kurtuluşu, Ulusları aydınlatıp Halkın İsrail'e yücelik kazandıracak ışığı Gözlerimle gördüm.›› 33  İsa'nın annesiyle babası, O'nun hakkında söylenenlere şaştılar. 34  Şimon onları kutsayıp çocuğun annesi Meryem'e şöyle dedi: ‹‹Bu çocuk, İsrail'de birçok kişinin düşmesine ya da yükselmesine yol açmak ve aleyhinde konuşulacak bir belirti olmak üzere belirlenmiştir. 35  Senin kalbine de adeta bir kılıç saplanacak. Bütün bunlar, birçoklarının yüreğindeki düşüncelerin açığa çıkması için olacak.›› 36-37  Anna adında çok yaşlı bir kadın peygamber vardı. Aşer oymağından Fanuel'in kızıydı. Genç kız olarak evlenip kocasıyla yedi yıl yaşadıktan sonra dul kalmıştı. Şimdi seksen dört yaşındaydı. Tapınaktan ayrılmaz, oruç tutup dua ederek gece gündüz Tanrı'ya tapınırdı. 38  Tam o sırada ortaya çıkan Anna, Tanrı'ya şükrederek Yeruşalim'in kurtuluşunu bekleyen herkese İsa'dan söz etmeye başladı. 39  Yusuf'la Meryem, Rab'bin Yasası'nda öngörülen her şeyi yerine getirdikten sonra Celile'ye, kendi kentleri Nasıra'ya döndüler. 40  Çocuk büyüyor, güçleniyor ve bilgelikte yetkinleşiyordu. Tanrı'nın lütfu O'nun üzerindeydi.
AÇIKLAMA: Yahudi geleneğine göre doğan her erkek çocuğun sekizinci gün sünnet edilmesi gerekiyordu. Bu, sembolik olarak, çocuğun asırlar önce Tanrı’nın İbrahim’e verdiği vaade paydaş olduğu anlamına geliyordu. Nitekim doğan Mesih aslında o vaadin hedefi ve doruk noktasıydı. Böylece Cebrail’in başta Meryem ve daha sonra Yusuf’a bildirdiği gibi çocuğa ‘Kurtarıcı’ anlamına gelen İsa ismi verildi. Doğumdan yaklaşık 40 gün sonra Meryem’le Yusuf İsa’yı Tanrı’ya adamak üzere Yeruşalim’deki Tapınağa götürdüler. Musa’nın Yasasına göre her rahmin ilk ürünü Rab’be aitti. Böylece ilk doğan oğlun bedelini karşılamak için ailenin bir kurban sunması gerekiyordu (Mısır’dan Çıkış 13). Genellikle kusursuz bir kuzu sunulurdu ama aile fakir ise bir çift kumru ya da iki güvercin yavrusu da geçerliydi. Demek ki Meryem’le Yusuf’un maddi durumu çok düşüktü ki İsa için ancak bir kaç kuş sunabildiler. Şimdi Yeruşalim’in Tapınağına gelmişken din bilginleri ve önderlerin yeni doğan Mesih’i karşılamak üzere kuyruğa geçmeleri gerekiyordu. Ne var ki okuduğumuz gibi yaşlı bir adam ve bir dulun dışında kimse İsa’yı beklemiyordu. Herkes kendi işine gücüne bakıyor iken Rab’bin büyük armağanını kaçırdılar.
	İlk önce Şimon adında doğru ve dindar yaşlı bir amcayla tanışıyoruz. Bildiğimiz kadar bu adamın Tapınak’ta ruhani bir vasfı yoktu ancak Tanrı’nın vaadinin gerçekleşmesini özlemle bekleyen Kutsal Ruh’la dolu dolu yaşayan bir insandı. Yıllar önce Rab’den şöyle bir söz aldı ki beklenen Mesih’i görmeden ölmeyecekti. Meryem’le Yusuf’un Tapınak’a geldikleri gün Kutsal Ruh’un yönlendirmesiyle Şimon da aynı yere geldi. Bebeği görünce çok sevinen Şimon onu kucağına alarak Tanrı’ya şükretmeye başladı. Ardından çocuğun geleceğiyle ilgili önemli şeyler iletir. Öncellikle İsa’nın beklenen kurtarıcı olup tüm ulusları aydınlatan büyük ışık olduğunu belirtir. Bu sözler özellikle Peygamber Yeşaya’nın yaklaşık 700 sene önce Mesih için yazdığı bu satırları akla getirir: ‘Seni uluslara ışık yapacağım, öyle ki, kurtarışım yeryüzünün dört bucağına ulaşsın (Yeşaya 49:6). Belli ki bu küçük çocuğun hayatı sadece İsrail’i değil, tüm uluslara dokunacaktır. Doğal olarak Meryem’le Yusuf bu söylenenlere çok şaşırdılar. Şimon çocuğun annesine yönelerek O’nun İsrail halkı için büyük bir dönüm noktası olacağını belirtir. Daha şimdiden Rab, Şimon aracılığıyla İsa Mesih’in hayatının ne kadar zorlu olacağını gösteriyor. Bunun özellikle annesi Meryem için ne kadar acılı olacağını da şu sözlerle vurgular: ‘Senin kalbine de adeta bir kılıç saplanacak.’ Ancak dediğine göre bu büyük acının sonunda birçok insanın yürekleri Tanrı’ya dönecektir.
	Bu sırada bir kişi daha, şaşkın çifte yaklaşır. Bu da peygamber olan Anna’dır. Çok genç yaşta kocasını kaybeden kadın hayatının kalanını dua etmek üzere Tanrı’ya adamıştı. Böylece gece gündüz Tapınak’ta kalan yaşlı Anna da bebek İsa’yı görünce beklenen Mesih olduğunu fark ederek çok sevindi ve herkese onu duyurmaya başladı. Ama anlaşılan şu ki bu iki önemli kişinin tanıklığına rağmen en başta din bilginleri ve Yeruşalim’in geneli Mesih’in gelişine hiç aldırmadı. Matta’nın yazdıklarına göre Yusuf’la Meryem bu sırada Beytlehem’e dönüp bir süre daha kaldılar. Bu arada çok uzaklardan gelen yıldızbilimciler Mesih’i görmek üzere önce Yeruşalim’e ve sonra Beytlehem’e İsa’nın yanına geldiler. Onlardan Mesih’in haberini alan Kral Hirodes İsa’yı öldürmek için Beytlehem’in iki yaşından küçük tüm çocuklarının katledilmesini buyurdu. Ama bir meleğin uyarısıyla Yusuf ailesini Mısır’a taşıyarak bir süre orada kaldı. Daha sonra Nasıra’ya geri döndüler (Matta 2). Böylece daha küçükken bir çok tehlikeyle karşılaşan İsa yine de Rab’bin lütfuyla büyümeye devam etti.
Nisan 18
GENÇ İSA TAPINAKTA
Luka 2:41-52
41  İsa'nın annesi babası her yıl Fısıh Bayramı'nda Yeruşalim'e giderlerdi. 42  İsa on iki yaşına gelince, bayram geleneğine uyarak yine gittiler. 43-44  Bayramdan sonra eve dönerlerken küçük İsa Yeruşalim'de kaldı. Bunu farketmeyen annesiyle babası, çocuğun yol arkadaşlarıyla birlikte olduğunu sanarak bir günlük yol gittiler. Sonra O'nu akrabalar ve dostlar arasında aramaya başladılar. 45  Bulamayınca O'nu araya araya Yeruşalim'e döndüler. 46  Üç gün sonra O'nu tapınakta buldular. Din öğretmenleri arasında oturmuş, onları dinliyor, sorular soruyordu. 47  O'nu dinleyen herkes, zekâsına ve verdiği yanıtlara hayran kalıyordu. 48  Annesiyle babası O'nu görünce şaşırdılar. Annesi, ‹‹Çocuğum, bize bunu niçin yaptın? Bak, babanla ben büyük kaygı içinde seni arayıp durduk›› dedi. 49  O da onlara, ‹‹Beni niçin arayıp durdunuz?›› dedi. ‹‹Babam'ın evinde bulunmam gerektiğini bilmiyor muydunuz?›› 50  Ne var ki onlar ne demek istediğini anlamadılar. 51  İsa onlarla birlikte yola çıkıp Nasıra'ya döndü. Onların sözünü dinlerdi. Annesi bütün bu olup bitenleri yüreğinde sakladı. 52  İsa bilgelikte ve boyda gelişiyor, Tanrı'nın ve insanların beğenisini kazanıyordu.
AÇIKLAMA: İsa’nın çocukluğuyla ilgili burada yazılan olaydan başka bir haber yoktur. Luka’nın bu anekdotu eklemekteki amacı da İsa’nın daha çocukken Tanrı’ya duyduğu özleme ve Kutsal Kitap bilgisine dikkat çekmektir. Baştan beri ‘Yüceler Yücesi’nin Oğlu’ Mesih haliyle çok farklı bir çocuktu. Yasanın buyruğu uyarınca her Yahudi erkeğin Yeruşalim Tapınağına üç büyük bayrama katılmak üzere yılda üç kere gitmesi gerekiyordu (Yasanın Tekrarı 16). Böylece Yusuf ve ailesi bunların ilki ve en önemlisi olan İsrail’in istiklalini kutlayan Fısıh Bayramı’na katılmak için Nasıra’dan Yeruşalim’e gittiler. Bu sırada on iki yaşında olan İsa her zamanki gibi beraberlerinde geldi. Bayram genellikle 8 gün sürerdi ve bitiminde Yusuf’la Meryem akrabalarıyla birlikte Nasıra yoluna koyuldular. Ne var ki bir günlük yol gittikten sonra küçük İsa’nın onlarla birlikte olmadığını fark etmeleri üzerine büyük bir telaşla Yeruşalim’e geri dönüp İsa’yı aramaya başladılar. Bu arada tarihçi Eusebius’a göre o dönemde bayram için Yeruşalim’e gelen kişi sayısı bazen üç milyonu bulabilirdi. Böylece Meryem’le Yusuf’un kaygısını anlayabiliriz.

	Üçüncü gün İsa’yı hiç beklemedikleri bir yerde buldular; Tapınakta din bilginleriyle konuşuyordu. Bir yandan İsa onları dinliyor ve soru soruyordu ama aynı zamanda onlar da kendisine soru soruyorlardı ki yanıtlarına hayran kaldıkları yazılıyor. Orada bulunan dini önderlerin onun zekâsına ve bilgeliğine hayret etmeleri İsa’nın daha bu çocuk yaşta ne kadar olgun ve bilgili olduğunu gösteriyor. O dönemde Yahudi çocuklar okul mahiyetinde bölgedeki havraya düzenli olarak gidip Kutsal Kitap’ı okuyorlardı. Ancak İsa bunun çok ötesine geçmişti ki soruları ve yanıtları Yeruşalim’deki dini öğretmenleri şaşkına çevirdi. Tabii annesi ve babası onu orada bulunca hem çok şaşırdılar hem de kaygılarından ötürü onu azarlamaya başladılar. Ancak İsa’nın yanıtından bunu kötü niyetle yapmadığını görüyoruz. Tersine ailesinin bunu anlayışla karşılamamasına şaşırdı bile. Ama neden? Demek ki İsa daha bu yaşta kim olduğunu biliyordu. Gerçek babası Yusuf değil, Tanrı’nın ta kendisi olduğunun farkındaydı. O yüzden Baba’sının evi Tapınak’ta bulunması gayet doğal ve mantıklıydı. Hatta bir yandan yüzyıllar önce Hanna’nın Tanrı’dan aldığı oğlu Samuel için yaptığı gibi Meryem’in kendisini Tapınak’a teslim etmesini bekliyordu sanki (1. Samuel 1). Ne var ki anne babası bu kadarını anlamadılar.
	Aralarında yaşanan bu küçük gerginliğe rağmen İsa onlarla eve dönüp onların sözünü dinlemeye devam etti. Tabii bu olaylar özellikle annesini düşündürmedi değil. Çünkü baştan beri bu çocuğun çok özel olacağını biliyordu. İlginç bir not daha var ki bundan sonra Meryem’in kocası Yusuf’la ilgili bir söze rastlanmıyor, yani büyük olasılıkla İsa ergin bir yaşa gelmeden üvey babasını kaybetmişti. İsa ise bu sürede her açıdan olgunlaşıp hem Tanrı’nın hem de etrafındaki insanların beğenisini kazanıyordu. Ama bu olay ailesine ve tüm akrabalarına O’nun ne denli farklı bir insan olduğunu ispatlamıştı.
Nisan 19
YAHYA’NIN HİZMETİ
Luka 3:1-20
1  Sezar Tiberius'un egemenliğinin on beşinci yılıydı. Yahudiye'de Pontius Pilatus valilik yapıyordu. Celile'yi Hirodes, İtureya ve Trahonitis bölgesini Hirodes'in kardeşi Filipus, Avilini'yi Lisanias yönetiyordu. 2  Hanan ile Kayafa başkâhinlik ediyorlardı. Bu sırada Tanrı çölde bulunan Zekeriya oğlu Yahya'ya seslendi. 3  O da Şeria Irmağı'nın çevresindeki bütün bölgeyi dolaşarak insanları, günahlarının bağışlanması için tövbe edip vaftiz olmaya çağırdı. 4  Nitekim Peygamber Yeşaya'nın sözlerini içeren kitapta şöyle yazılmıştır: ‹‹Çölde haykıran, ‹Rab'bin yolunu hazırlayın, Geçeceği patikaları düzleyin› diye sesleniyor. 5  ‹Her vadi doldurulacak, Her dağ ve her tepe alçaltılacak. Dolambaçlı yollar doğrultulacak, Engebeli yollar düzleştirilecek. 6  Ve bütün insanlar Tanrı'nın sağladığı kurtuluşu görecektir.› ›› 7  Yahya, vaftiz olmak için kendisine gelen kalabalıklara şöyle seslendi: ‹‹Ey engerekler soyu! Gelecek gazaptan kaçmak için sizi kim uyardı? 8  Bundan böyle tövbeye yaraşır meyveler verin! Kendi kendinize, ‹Biz İbrahim'in soyundanız› demeye kalkmayın. Ben size şunu söyleyeyim: Tanrı, İbrahim'e şu taşlardan da çocuk yaratabilir. 9  Balta ağaçların köküne dayanmış bile. İyi meyve vermeyen her ağaç kesilip ateşe atılır.›› 10  Halk ona, ‹‹Öyleyse biz ne yapalım?›› diye sordu. 11  Yahya onlara, ‹‹İki mintanı olan birini mintanı olmayana versin; yiyeceği olan yiyeceği olmayanla paylaşsın›› yanıtını verdi. 12  Bazı vergi görevlileri de vaftiz olmaya gelerek, ‹‹Öğretmenimiz, biz ne yapalım?›› dediler. 13  Yahya, ‹‹Size buyrulandan çok vergi almayın›› dedi. 14  Bazı askerler de, ‹‹Ya biz ne yapalım?›› diye sordular. O da, ‹‹Kaba kuvvetle ya da yalan suçlamalarla kimseden para koparmayın›› dedi, ‹‹Ücretinizle yetinin.›› 15  Halk umut içinde bekliyordu. Yahya'yla ilgili olarak herkesin aklında, ‹‹Acaba Mesih bu mu?›› sorusu vardı. 16  Yahya ise hepsine şöyle yanıt verdi: ‹‹Ben sizi suyla vaftiz ediyorum, ama benden daha güçlü Olan geliyor. Ben O'nun çarıklarının bağını çözmeye bile layık değilim. O sizi Kutsal Ruh'la ve ateşle vaftiz edecek. 17  Harman yerini temizlemek ve buğdayı toplayıp ambarına yığmak için yabası elinde hazır duruyor. Samanı ise sönmeyen ateşte yakacak.›› 18  Yahya başka birçok konuda halka çağrıda bulunuyor, Müjde'yi duyuruyordu. 19-20  Ne var ki bölgenin kralı Hirodes, kardeşinin karısı Hirodiya'yla ilgili olayı ve kendi yapmış olduğu bütün kötülükleri yüzüne vuran Yahya'yı hapse attırarak kötülüklerine bir yenisini ekledi.
AÇIKLAMA: Bölümün ilk ayetinden aradan pek çok yıl geçtiği anlaşılıyor. Aynı zamanda Luka, Roma İmparatoru’ndan bölgesel yetkililere kadar hepsinin ismini tek tek sayarak, burada yazılanların tarihsel gerçekler olduğunu kanıtlar. Bundan sonra gelişen olaylar Sezar Tiberius’un on beşinci yılında başlar, o da yaklaşık M.S. 27-28 yıllarına denk gelir. Ama dünyanın gözleri siyasi önderlerin üzerindeyken Rab dikkatimizi çölde yaşayan bir adama çevirir, o da Yahya’dır. Bu sırada İsrail’in doğusunda bulunan Şeria Irmağının çevresinde dolaşıp insanları günahlarının bağışlanması için tövbeye çağırıyordu. Aynı zamanda mesajına kulak asan insanları nehirde vaftiz ediyordu. Kutsal Kitap’ta Yahya’dan önce vaftize rastlamasak da o günkü Yahudiler için tamamen yeni bir olay değildi. Çünkü Tapınak’taki dini törenlere katılmak için tamamen yıkanarak arınmak gelenek haline gelmişti. Aynı zamanda yabancı birinin Yahudiliğe geçmesi için günahlarından tövbe edip vaftiz olması da şart kılınmıştı. Vaftiz genellikle bedenin tamamen suya batırılmasıyla gerçekleşirdi. Ne var ki Yahya’nın yaptığı biraz farklıydı çünkü kendisi dini bir önder değildi ve yaptığı vaftiz de Tapınak’ın arı sularında değil, nehirde oluyordu. Aynı zamanda Yahya yabancıları değil, kendi halkını tövbeye çağırıyordu. Bununla öncellikle Yahudilerin arınmaya ihtiyacı olduğunu vurguladı.
	Bu sırada Luka hizmetini çölde sürdüren Yahya’nın bu görevini çok önceden verilen peygamberlikler uyarınca yaptığını belirtir. Yaklaşık 700 sene önce Peygamber Yeşaya, Rab olan Mesih’in yolunu hazırlayacak kişinin sesi başkentten değil çölden yükseleceğini söyledi. Yahya’nın misyonu da Yahudi halkını Mesih’i karşılamak üzere ruhsal açıdan hazırlamaktı. Bunun için gururlu ve zengin insanların alçalması gerekiyordu. Aynı şekilde mazlum ve yoksul halkın da kaldırılması gerekti, çünkü Mesih’in getireceği egemenlik adil bir zeminin üzerinde kurulması gerekiyordu. Böylece her kesime Yahya’nın güçlü bir mesajı vardı: Kalabalıkları günahtan vazgeçip tövbeye yaraşır bir yaşantı sürmeye çağırır. Halkı sömüren zengin vergi memurlarını dürüst olmaya çağırır. Halka eziyet çektiren askerleri de merhametli ve mütevazi olmaya çağırır. Yahudiler İbrahim’in torunları oldukları için başlarına kötü bir şey gelmez diye düşünüyorlardı. Ancak Yahya Tanrı’nın onları da yargılayacağını ve gerekirse yerdeki taşlardan İbrahim’in soyunu yeniden yetiştirebileceğini söyler. Böylece Yahya halkını adil, dürüst ve merhametli olmaya çağırır.
	Tabi Yahya gibi çok farklı ve etkileyici bir peygamber ortaya çıkınca insanların akıllarında doğal olarak bir soru dönüyordu: Acaba beklediğimiz Mesih bu mudur? Eski Antlaşma’nın bir çok yerinde peygamberler Tanrı’nın son günlerde yüce bir Kral ve Kurtarıcı olmak üzere Mesih’i göndereceğini yazdılar (Mezmur 2, Yeşaya 9). Ancak Yahya çok net bir şekilde Mesih’in kendisinden sonra geleceğini belirtir. Ayrıca Mesih’in kendisinden kat ve kat daha güçlü ve yüce olacağını söyler. Hatta, ‘Onun çarıklarının bağını çözmeye layık değilim’ diyerek Mesih’in ilahi niteliğini vurgular. Sonra kendi vaftizini Mesih’inkiyle kıyaslayarak O’nun her açıdan daha üstün olduğunu belirtir. Yahya’nın vaftizi insanların tövbesini temsil eden sembolik bir arınmaydı. Mesih’le gelen vaftiz ise suyla değil ateşle olacak ve Kutsal Ruh’un gelişiyle sonuçlanacaktı. Bu vaftiz daha sonra Pentikost bayramında Ruh’un ilk Kilise topluğu üzerine gelmesiyle gerçekleşti (Elçiler İşleri 2). Yahya aynı zamanda Mesih’in büyük yargıç olarak belireceğini belirtir ki bu İsa’nın ikinci gelişinde gerçekleşecektir (Matta 25:31-33). Böylece Yahya Mesih’in yolunu hazırladı. Ne var ki kısa bir süre sonra bölge kralı olan Hirodes’in kendi kardeşinin eşini almasına karşı geldiği için tutuklandı ve sonrasında öldürüldü (Matta 14).
Nisan 20
MESİH’İN SOYU
Luka 3:21-38
21-22  Bütün halk vaftiz olduktan sonra İsa da vaftiz oldu. Dua ederken gök açıldı ve Kutsal Ruh, bedensel görünümde, güvercin gibi O'nun üzerine indi. Gökten, ‹‹Sen benim sevgili Oğlum'sun, senden hoşnudum›› diyen bir ses duyuldu.
23  İsa görevine başladığı zaman otuz yaşlarındaydı. Yusuf'un oğlu olduğu sanılıyordu. Yusuf da Eli oğlu, 24  Mattat oğlu, Levi oğlu, Malki oğlu, Yannay oğlu, Yusuf oğlu, 25  Mattitya oğlu, Amos oğlu, Nahum oğlu, Hesli oğlu, Nagay oğlu, 26  Mahat oğlu, Mattitya oğlu, Şimi oğlu, Yosek oğlu, Yoda oğlu, 27  Yohanan oğlu, Reşa oğlu, Zerubbabil oğlu, Şealtiel oğlu, Neri oğlu, 28  Malki oğlu, Addi oğlu, Kosam oğlu, Elmadam oğlu, Er oğlu, 29  Yeşu oğlu, Eliezer oğlu, Yorim oğlu, Mattat oğlu, Levi oğlu, 30  Şimon oğlu, Yahuda oğlu, Yusuf oğlu, Yonam oğlu, Elyakim oğlu, 31  Mala oğlu, Menna oğlu, Mattata oğlu, Natan oğlu, Davut oğlu, 32  İşay oğlu, Ovet oğlu, Boaz oğlu, Salmon oğlu, Nahşon oğlu, 33  Amminadav oğlu, Ram oğlu, Hesron oğlu, Peres oğlu, Yahuda oğlu, 34  Yakup oğlu, İshak oğlu, İbrahim oğlu, Terah oğlu, Nahor oğlu, 35  Seruk oğlu, Reu oğlu, Pelek oğlu, Ever oğlu, Şelah oğlu, 36  Kenan oğlu, Arpakşat oğlu, Sam oğlu, Nuh oğlu, Lemek oğlu, 37  Metuşelah oğlu, Hanok oğlu, Yeret oğlu, Mahalalel oğlu, Kenan oğlu, 38  Enoş oğlu, Şit oğlu, Adem oğlu, Tanrı Oğlu'ydu.
AÇIKLAMA: Yahya’nın halkı tövbeye çağırıp vaftiz ettiği sırada İsa da yanına gelip vaftiz oldu. Başta bu bizi şaşırtabilir çünkü İsa hiç günah işlemedi, o halde neden vaftiz oldu? Demek ki vaftiz insanın günahını yıkamıyor. Esas vaftiz insanın Tanrı’ya yönelişinin sembolüdür. Günahlı insan için bu günahtan tövbe etmeyle başlardı. Ancak Mesih’e gelince vaftiz olması O’nun bu noktadan itibaren Tanrı’nın işine adanıp resmi hizmetini başlattığını gösteriyordu. Nitekim O’nun vaftizi diğer insanlarınkinden çok daha farklıydı. Vaftiz olduktan hemen sonra Mesih dua ederken birden gök açıldı ve Kutsal Ruh güvercin şeklinde üzerinde indi. Ayrıca gökten Tanrı’nın güçlü sesi, ‘Sen benim sevgili Oğlum’sun, senden hoşnudum’ duyuldu. Anlaşıldığı gibi bu olayın çok büyük manevi anlamı vardı. Kısacası bu İsa’nın ‘Meshediliş Töreniydi’. Kutsal Kitap’ın öğretisi uyarınca kutsal görevine başlayan kahin, peygamber ya da kral bir Tanrı adamının üzerinde yağ dökmesiyle hizmete atanırdı (1.Samuel 16). Dökülen yağ da Kutsal Ruh’u temsil ederdi (Yeşaya 61:1-3). İsa da Tanrı’nın peygamberler aracılığıyla asırlarca vaat ettiği Mesih’ti. Ancak resmi olarak hizmetine başlaması için meshedilmesi gerekiyordu. İsa’nın vaftizinde önemli üç unsur bulunmakta: 1. Peygamber atanan Yahya, 2 Üzerine gelen Kutsal Ruh ve 3. Tanrı’nın onayı. Böylece İsa artık ‘Mesih’ unvanını alıp hizmetine başlar.

	Şimdi gökten seslenen Tanrı’nın kullandığı ‘Sen benim Oğlum’sun’ ifadesi dikkatimizi çeker. Kutsal Kitap İsa için pek çok yerde  ‘Tanrı’nın Oğlu’ ismini kullanır. Bazıları bunun Hristiyan bir icadı olduğunu sanıyor. Oysa ki vaftizinde gördüğümüz gibi bunu söyleyen Tanrı’nın ta kendisidir. Tanrı’nın Oğlu mevzusu açılmışken Luka, İsa’nın soy ağacını dizmeye başlar. Bu sırada Mesih’in hizmetine başladığında otuz yaşlarında olduğunu öğreniriz. Şimdi soy kütüğüne baktığımızda Matta birinci bölümde geçen kayıttan biraz farklı olduğunu görebiliyoruz. Matta’da geçen soy kaydı Yahudilerin büyük atası İbrahim’den başlayıp Kral Davut’tan geçer ve sonunda İsa’nın resmi babası Yusuf’a dayanır. Luka’da geçen isim listesi ise tam tersine Yusuf’tan başlayıp Davut’la İbrahim’e döner ve daha eskisine ‘Tanrı Oğlu’ denen Adem’e kadar uzanır. Luka’nın amacı İsa Mesih ile ‘Tanrı Oğlu’ denen Adem arasında önemli bir bağlantı kurmaktır. Adem’in de Tanrı’dan başka bir babası yoktu ve hiç günahı da yoktu. İlk yaratıldığında Tanrı’nın yarattığı dünya üzerinde egemendi. Ne var ki günah işleyerek hepsini batırdı. O yüzden İsa Mesih, Tanrı Oğlu olarak, dünyayı kurtarmak için geldi. İncil’de Mesih için ‘Son Adem’ ifadesi geçer çünkü durumu düzelten O’dur (1.Korintililer 15:45). Tanrı ilk Adem’den hoşnut olmadı ama ikinci ve son Adem’den hoşnuttu.
	Mesih’in soy ağacına dönersek Matta ve Luka’da geçen iki kayıt arasında önemli bir kaç varyasyon gözükür. İkisinde Meryem’in kocası Yusuf İsa’nın resmi babası olarak geçer ki o günün yasalarına göre öyleydi. Tabii Luka’nın ilk bölümlerini okuyanlar İsa’nın esas Tanrı’dan doğduğunu bilir ama resmiyette Yusuf’un oğlu olarak geçiyordu. Sonra Luka Yusuf’un Eli oğlu, Mattat oğlu, Levi oğlu, daha sonra Natan oğlu ve Davut oğlu olduğunu gösterir. Matta’da geçen soy kütüğü ise Yusuf’un Yakup’un oğlu, Mattan oğlu, Elazar oğlu ve daha sonra Süleyman vasıtasıyla Davut’un oğlu olduğunu yazar. Kısacası Davut’tan sonra iki soy kütüğü var ve ikisi yine Yusuf’ta birleşir. Ama bu nasıl oldu? Bunun bir çok açılması olabilir ama belki en iyisi eski Kilise Tarihçisi Eusebius’un kalemiyle bize ulaşan açıklamadır. Dediğine göre İsa Mesih’in akrabaları bu anlaşmazlığı şöyle anlatıyorlardı: Yusuf’un babaannesi önce Süleyman soyundan Mattan’la evlendi ve Yakup isminde bir oğulları oldu. Kocasını kaybettikten sonra kadın Natan soyundan Mattat’la evlendi ve Eli isminde bir oğulları oldu. Yani Yakup’la Eli aynı anneden üvey kardeştiler. Sonra Eli evlenir ve çocuk sahibi olmadan ölür. O günün örf ve adetlerine göre Yakup üvey kardeşinin eşiyle evlenir ve adına çocuk sahibi olur, o da Mesih’in babası Yusuf. Böylece İsa’nın iki soy kütüğü vardı biri dedesi Yakup’tan Davut’un oğlu Süleyman’a dayanan, öbürü dedesi Eli’den Davut oğlu Natan’a dayanan. Fakat esas önemli olan Tanrı’nın vaadi uyarınca İsa’nın her türlü Kral Davut’un soyundan olmasıydı.
Nisan 21
MESİH’İN DENENMESİ
Luka 4:1-13
1-2  Kutsal Ruh'la dolu olarak Şeria Irmağı'ndan dönen İsa, Ruh'un yönlendirmesiyle çölde dolaştırılarak kırk gün İblis tarafından denendi. O günlerde hiçbir şey yemedi. Dolayısıyla bu süre sonunda acıktı. 3  Bunun üzerine İblis O'na, ‹‹Tanrı'nın Oğlu'ysan, şu taşa söyle ekmek olsun›› dedi. 4  İsa, ‹‹ ‹İnsan yalnız ekmekle yaşamaz› diye yazılmıştır›› karşılığını verdi. 5  Sonra İblis İsa'yı yükseklere çıkararak bir anda O'na dünyanın bütün ülkelerini gösterdi. 6  O'na, ‹‹Bütün bunların yönetimini ve zenginliğini sana vereceğim›› dedi. ‹‹Bunlar bana teslim edildi, ben de dilediğim kişiye veririm. 7  Bana taparsan, hepsi senin olacak.›› 8  İsa ona şu karşılığı verdi: ‹‹ ‹Tanrın Rab'be tapacak, yalnız O'na kulluk edeceksin› diye yazılmıştır.›› 9  İblis O'nu Yeruşalim'e götürüp tapınağın tepesine çıkardı. ‹‹Tanrı'nın Oğlu'ysan, kendini buradan aşağı at›› dedi. 10  ‹‹Çünkü şöyle yazılmıştır: ‹Tanrı, seni korumaları için Meleklerine buyruk verecek.› 11  ‹Ayağın bir taşa çarpmasın diye Seni elleri üzerinde taşıyacaklar.› ›› 12  İsa ona şöyle karşılık verdi: ‹‹ ‹Tanrın Rab'bi denemeyeceksin!› diye buyrulmuştur.›› 13  İblis, İsa'yı her bakımdan denedikten sonra bir süre için O'nun yanından ayrıldı.
AÇIKLMA: Vaftiz olur olmaz Kutsal Ruh İblis tarafından denenmek üzere İsa’yı çöle yönlendirir. Ama neden? Bir önceki bölümde gördüğümüz gibi ‘Tanrı Oğlu’ olan ve ‘Son Adem’ diye anılan İsa ilk Adem’in yitirdiğini kurtarmaya geldi. İlk atlarımız İblis’le karşılaştıklarında yalanlarına kanıp tüm dünyayı batırdılar. Ama Rab onlara ‘kadının soyundan’ bir kurtarıcı vaat etti (Yaratılış 3:15), o yüzden hizmetine başlar başlamaz Mesih’in yapması gereken ilk şey insanlığın ezeli düşmanı İblis’le yüzleşmek. Ancak bu defa Yüce İnsanoğlu Şeytan’ın tuzağına düşmek yerine ona rest çekiyor. Bu sırada Mesih’in 40 gün boyunca çölde dolaşıp oruç tutması dikkatimizi çeker. Bir yandan Musa’nın Rab’bin huzurunda yaptığı 40 günlük orucunu hatırlatır (Yasanın Tekrarı 9:9).  Aynı zamanda İsrail oğullarının çölde geçirdikleri 40 yıllık zorlu süreci de anımsatır. İsa Mesih burada sembolik olarak hem Adem’in rolünü hem de Musa’yla İsrail’in rolünü üstleniyor. Yani kendisinden önce hiç birinin yapamadığını O başarıyor, günaha düşmeyerek Şeytan’a direniyor.
	İlk denemede İsa’nın fiziksel yorgunluğu ve aşırı açlığını fark eden İblis biraz da kendini düşünmesini söyler. Mesih ise Tevrat’tan bir ayetle cevap verir: ‘İnsan yalnız ekmekle yaşamaz.’ (Yasanın Tekrarı 8:3) Bu ilginç bir bölümdür çünkü Tanrı’nın çölde 40 yıl dolaşan Yahudileri gökten buyurduğu manla nasıl doyurduğunu yazar. Bununla Rab’bin onlara nasıl babalık yaptığını da hatırlatır. İşte Luka, gerçek anlamda Tanrı’nın Oğlu olan İsa’nın, Şeytan’a ya da kendi nefsine uymak yerine, Göklerdeki Babasının sağlayışına bel bağladığını belirtir. İkinci denemede İblis dünyanın tüm krallıklarıyla servetlerini Mesih’e sunar. Atamız Adem bunların hakkını çoktan Şeytan’a kaptırdı ve İblis Mesih’in bunları kendisinden geri almak için geldiğini bilir. Ancak O’na alternatif bir yol sunar: ‘Bana taparsan hepsi senin olur.’ Yemi yutmayan Mesih ise yine Kutsal Kitap’tan ayet göstererek insanın yalnızca Tanrı’ya tapması gerektiğini belirtir. Son denemede İblis, Mesih’in kendini göstermeye davet eder. Bu kez ayet kullanan İblis Mesih’e, ‘Tapınağın tepesinden herkesin gözü önünde atla ve melekler seni yakaladığında tüm halk seni alkışlayacak,’ dercesine gösterişe çekmeye çalışır. İsa Mesih ise yine Rab’bin Sözünden Tanrı’yı bu şekilde denemenin yanlış olduğunu belirtir. Böylece Mesih fiziksel olarak aşırı zayıf olduğu halde İblis’i terslemeyi başarıyor.
Baştan beri Luka bir kaç önemli gerçeğin altını çizer. Birincisi İsa’nın dua ve oruca verdiği önem (5:16, 6:12, 9:28, 11:1, 22:41). Bazıları şunu sorar: Tanrı Oğlu olan Mesih neden duaya ihtiyaç duyardı ki? Aslında duaya bir tür sevap olarak bakılırsa gerçekten anlamsız olurdu. Ancak İncil’e göre dua Tanrı’yla olan samimi bir ilişkinin vazgeçilmez parçasıdır. İsa Mesih’in güç kaynağının sırrı da harika dua hayatıydı. İkinci olarak, Luka Mesih’in sürekli Kutsal Ruh’a boyun eğerek hareket etmesine dikkat çeker. İsa asla kendi başına buyruk davranmadı. O Babasından aldığı görevi tamamlamak için geldi o yüzden attığı her adımda Tanrı Ruhu’nun yönlendirişine bağlıydı. Bu bölümde Mesih hem farkını gösterir hem de İblis’i yenmenin yolunu bize gösterir. Adem ve Havva’nın yaptığı gibi kendi bildiğimize güvenirsek yeniliriz. Ancak Mesih hep Tanrı’nın Sözü’ne başvurdu ve onun eşsiz gerçekleriyle İblisi alt edebildi. En önemlisi İsa Şeytan’dan çok üstün olup günü geldiğinde dünyanın krallığını hakkıyla kendisinden geri alacağını gösterdi.
Nisan 22
MESİH KENDİ MEMLEKETİNDE
Luka 4:14-30
14  İsa, Ruh'un gücüyle donanmış olarak Celile'ye döndü. Haber bütün bölgeye yayıldı. 15  Oranın havralarında öğretiyor, herkes tarafından övülüyordu. 16-17  İsa, büyüdüğü Nasıra Kenti'ne geldiğinde her zamanki gibi Şabat Günü havraya gitti. Kutsal Yazılar'ı okumak üzere ayağa kalkınca O'na Peygamber Yeşaya'nın Kitabı verildi. Kitabı açarak şu sözlerin yazılı olduğu yeri buldu: 18-19  ‹‹Rab'bin Ruhu üzerimdedir. Çünkü O beni yoksullara Müjde'yi iletmek için meshetti. Tutsaklara serbest bırakılacaklarını, Körlere gözlerinin açılacağını duyurmak için, Ezilenleri özgürlüğe kavuşturmak Ve Rab'bin lütuf yılını ilan etmek için Beni gönderdi.›› 20  Sonra kitabı kapattı, görevliye geri verip oturdu. Havradakilerin hepsi dikkatle O'na bakıyordu. 21  İsa, ‹‹Dinlediğiniz bu Yazı bugün yerine gelmiştir›› diye konuşmaya başladı. 22  Herkes İsa'yı övüyor, ağzından çıkan lütufkâr sözlere hayran kalıyordu. ‹‹Yusuf'un oğlu değil mi bu?›› diyorlardı. 23  İsa onlara şöyle dedi: ‹‹Kuşkusuz bana şu deyimi hatırlatacaksınız: ‹Ey hekim, önce kendini iyileştir! Kefarnahum'da yaptıklarını duyduk. Aynısını burada, kendi memleketinde de yap.› ›› 24  ‹‹Size doğrusunu söyleyeyim›› diye devam etti İsa, ‹‹Hiçbir peygamber kendi memleketinde kabul görmez. 25  Yine size gerçeği söyleyeyim, gökyüzünün üç yıl altı ay kapalı kaldığı, bütün ülkede korkunç bir kıtlığın baş gösterdiği İlyas zamanında İsrail'de çok sayıda dul kadın vardı. 26  İlyas bunlardan hiçbirine gönderilmedi; yalnız Sayda bölgesinin Sarefat Kenti'nde bulunan dul bir kadına gönderildi. 27  Peygamber Elişa'nın zamanında İsrail'de çok sayıda cüzamlı vardı. Bunlardan hiçbiri iyileştirilmedi; yalnız Suriyeli Naaman iyileştirildi.›› 28  Havradakiler bu sözleri duyunca öfkeden kudurdular. 29  Ayağa kalkıp İsa'yı kentin dışına kovdular. O'nu uçurumdan aşağı atmak için kentin kurulduğu tepenin yamacına götürdüler. 30  Ama İsa onların arasından geçerek oradan uzaklaştı.
AÇIKLAMA: Daha önce gördüğümüz gibi Mesih yaptığı her şeyi Kutsal Ruh’un yönetiminde yaptı. Burada geçen olay İsa’nın vaftizinden uzun bir süre sonra gerçekleşmiş olabilir. Luka’nın dediğine göre bu arada Mesih bir çok yeri dolaşıp havralarda öğretiyordu. Ne var ki gittiği her yerde herkes onu büyük bir övgüyle karşılarken kendi memleketine dönünce durum farklıydı. Aslında bu olayda Luka Mesih’in herkesçe methedilirken kendi halkı tarafından reddedildiğini göstermeye çalışıyordu (Yuhanna 1:11). İsa çoğu Yahudi gibi Şabat günlerinde (Cumartesi) ibadete katılmak üzere havraya giderdi. Havralar (Sinagog) Yahudilerin toplantı yeri ve eğitim merkeziydi. Günün birinde büyüdüğü kente Nasıra’ya uğrayan İsa, Şabat Günü’nde doğal olarak havraya girer. Topluluk önderleri o zamana kadar Rabbi yani öğretmen olarak ün salmış İsa’yı Kutsal Yazılar’dan okuyup vaaz vermeye davet ederler. İsa, Peygamber Yeşaya tomarından 61. bölümü açıp okumaya başlar. Okuduktan sonra ‘Musa’nın koltuğu’ denen yere oturup üzerinde yorum yapmaya başlar. Şimdiye kadar her şey normal, ancak bundan sonra gelişenler hiç de normal değil.
	İsa’nın açtığı bölüm bir kere dikkatimizi çeker. Yeşaya’dan okuduğu bölüm beklenen büyük Mesih’in geldiğinde neler yapacağını sıralar. En başta O’nun tamamen Kutsal Ruh’un etkisinde hareket edeceğini söyler. Sonra şu faaliyetlerini sıralar: 1. Yoksullara müjdeyi iletecek, 2. Tutsakları serbest bırakacak, 3. Körlerin gözlerini açacak, 4. Ezilenleri azat edecek, 5. Rab’bin lütuf yılını ilan edecek. Bunlardan gelen Mesih’in hem büyük bir öğretmen, hem de harikalar yapan mükemmel bir kurtarıcı olacağı anlaşılıyor. Ardından şimdiye kadar bütün bu görevleri yer yer geçekleştiren İsa şu çarpıcı açıklama yapar: Beklediğiniz Mesih benim! Peki bu olağanüstü söylevin karşısında yurttaşları ne yapacak? Bir yandan İsa’nın yaptıklarını duymuşlardı ve herkesin onu övdüğünü biliyorlardı. Ama öbür yandan hemen elleri altında büyüyen Yusuf oğlu İsa’nın bu kadar büyük ve önemli biri olduğuna inanamadılar. Bu arada halkının kendisinden yine belirtiler ve mucizeler yapmasını istediğini belirten Mesih, kendisini yürekten kabul etmedikçe bunun işe yaramayacağını belirtir. Onların kararsızlığı fark eden İsa bir atasözü kullanır: ‘Hiç bir peygamber kendi memleketinde kabul görmez.’ Anlaşılan kendi halkı bir kere onu küçümsedi ve Mesih olduğuna hiç ihtimal vermedi. Oysa ki Mesih bölümde sıralanan her şeyi yaptı. Hastalara şifa verdi, cinleri kovdu ve göklerin egemenliğinin müjdesini yaydı. Ama yine kendisini çocukluktan beri tanıyan insanlar için bunu kabul etmek zordu.

	Bu sadece Nasıra halkı için değil genel anlamda İsrail için de zordu. İsa Mesih vaat edilen kurtarıcı olduğunu bir çok açıdan ispatladıysa da halkının menfaatlerini beklentilerini karşılamak istemediği için çoğunlukla kabul görmedi. Bu sırada İsa Eski Antlaşma’dan Tanrı’ya inanan iki gayri-Yahudi’nin hikayesini anlatır. Birincisinde peygamber İlyas’tan misafirperverliğini esirgemeyen Sarefatlı dul var (1.Krallar 17:8-16). İkincisinde peygamber Elişa’nın sözü uyarınca deri hastalığından şifa bulan Suriyeli Naaman var (2.Krallar 5:1-14). O dönemde İsrail’in itaatsizliğinden ötürü Rab bu yabancı kişilere merhametini gösterdi. Bu örneklerle İsa, Yahudiler’in inadından dolayı onlara vaat edilen müjdenin Yahudi olmayan diğer uluslara iletileceğini belirtir. Bunu duyan yurttaşları o kadar sinirlendiler ki İsa’yı kentin dışına kovalayıp bir uçurumdan aşağı atmaya kalktılar. Mesih ise mucizevi bir şekilde aralarından sıyrılıp yoluna devam eder. Böylece baştan beri Mesih’in kendi halkı onu kabul etmeyeceğini görüyoruz.
Nisan 23
MESİH’İN YETKİSİ
Luka 4:31-44
31  Sonra İsa Celile'nin Kefarnahum Kenti'ne gitti. Şabat Günü halka öğretiyordu. 32  Yetkiyle konuştuğu için O'nun öğretişine şaşıp kaldılar. 33-34  Havrada cinli, içinde kötü ruh olan bir adam vardı. Adam yüksek sesle, ‹‹Ey Nasıralı İsa, bırak bizi! Bizden ne istiyorsun?›› diye bağırdı. ‹‹Bizi mahvetmeye mi geldin? Senin kim olduğunu biliyorum, Tanrı'nın Kutsalı'sın sen!›› 35  İsa, ‹‹Sus, çık adamdan!›› diyerek cini azarladı. Cin adamı herkesin önünde yere vurduktan sonra, ona hiç zarar vermeden içinden çıktı. 36  Herkes şaşkına dönmüştü. Birbirlerine, ‹‹Bu nasıl söz? Güç ve yetkiyle kötü ruhlara çıkmalarını buyuruyor, onlar da çıkıyor!›› diyorlardı. 37  İsa'yla ilgili haber o bölgenin her yanında yankılandı.
38  İsa havradan ayrılarak Simun'un evine gitti. Simun'un kaynanası hastaydı, ateşler içindeydi. Onun için İsa'dan yardım istediler. 39  İsa kadının başucunda durup ateşi azarladı, kadının ateşi düştü. Kadın hemen ayağa kalkıp onlara hizmet etmeye başladı. 40  Güneş batarken herkes çeşitli hastalıklara yakalanmış akrabalarını İsa'ya getirdi. İsa her birinin üzerine ellerini koyarak onları iyileştirdi. 41  Birçoğunun içinden cinler de, ‹‹Sen Tanrı'nın Oğlu'sun!›› diye bağırarak çıkıyordu. Ne var ki, İsa onları azarladı, konuşmalarına izin vermedi. Çünkü kendisinin Mesih olduğunu biliyorlardı. 42  Sabah olunca İsa dışarı çıkıp ıssız bir yere gitti. Halk ise O'nu arıyordu. Bulunduğu yere geldiklerinde O'nu yanlarında alıkoymaya çalıştılar. 43  Ama İsa, ‹‹Öbür kentlerde de Tanrı'nın Egemenliği'yle ilgili Müjde'yi yaymam gerek›› dedi. ‹‹Çünkü bunun için gönderildim.›› 44  Böylece Yahudiye'deki havralarda Tanrı sözünü duyurmaya devam etti.
AÇIKLAMA: Kendi memleketinde kabul görmedikten sonra İsa çoğunlukla Celile Gölü kenarında bulunan Kefarnahum kentinde kaldı. Her zamanki gibi Şabat Günü’nde Mesih havraya gitti ve halka öğretmeye başladı. İsa’nın öğretisi diğer din adamlarından çok farklıydı. Aynı Kutsal Kitap’ın üzerinde yorum yaptıkları halde İsa Mesih’in tarzı ve tutumu çok daha etkili ve yetkiliydi. Nedeni şuydu ki Mesih sadece öğretmekle kalmıyordu insanların şifa bulmalarını ve kötü ruhlardan bile kurtulmalarını sağlıyordu. Yani mesajı sözde kalmıyordu gerçek anlamda insanların hayatlarına dokunup onları azat ediyordu. Bu yüzden bütün bölgeden insanlar şifa bulmak için İsa’nın yanına akın etmeye başladılar.
	Günün birinde Mesih havrada cine tutulmuş bir adamla karşılaşır. Burada Luka önemli bir not düşer, cin demek kötü ruh demektir. Cinli demek kötü ruhun etkisinde kalan biridir. Bazıları iyi cin ve kötü cin var diye düşünüyor fakat Rab’bin Sözü’ne göre tüm cinler kötüdür. Aslında başta bütün ruhlar yani melekler iyiydi. Fakat başta melek olan İblis gurura kapılıp günaha düşünce beraberinde bir çok meleği daha sürükledi ve Tanrı’ya cephe aldı. Böylece cinler esas ‘düşmüş’ melekler olup Şeytan’a hizmet eden kötü ruhlardır. Ne yazık ki bir çok insan farklı yöntemlerle cinlerle ilişki kurmanın zararsız olduğunu sanıyor, oysa ki insan kendini kötü ruhlara açtı mı onlar onu tamamen ele geçirip mahvetmeye çalışırlar. Burada gördüğümüz gibi hiç kimse Mesih’in gerçek kimliğini bilmezken cinin kontrolünde olan bu adam İsa’nın ‘Tanrı’nın Kutsalı’ yani beklenen Mesih olduğunu biliyordu. Aynı zamanda İsa’nın kendisini mahvetmeye gücü olduğunu da biliyordu. Böylece Mesih cine yönelerek ‘Sus, çık adamdan’ diyerek adamın üzerindeki hakimiyetini bozar. Sonunda kötü ruh adamı terk edip Mesih’in huzurundan kaçar. Bunu izleyen kalabalık da doğal olarak büyük hayranlıkla ‘Bu nasıl yetki!’ diye haykırır. Bununla Mesih Şeytan’dan ve ona hizmet eden cinlerden çok üstün bir güç ve yetkiye sahip olduğunu kanıtlar. Aynı zamanda bu tür cinlerin gerçek yüzünü de ortaya çıkarmış oldu. Bugün dahi bir çok insan kötü ruhlara inanmıyor. Bu tür rahatsızlıkları yalnızca ‘psikolojik sorun’ ya da ‘kişilik bozukluğu’ gibi isimlerle geçiştirmeye çalışabilir. Ne var ki cinler gerçektir ve bugün dahi insanların hayatlarını derinden etkiliyor. Ancak İsa Mesih’in gücünün karşısında duramazlar, O’nun yetkisiyle kovulabiliyorlar.
	Ardından Mesih’in Simun’un evine gittiğini okuyoruz. O aslında daha sonra en önemli havarilerinden biri olacak olan Simun Petrus’tur. Kaynanası ateş içinde yatıyordu ki tıbbin henüz pek gelişmedi o günlerde sıradan bir hastalık ölümle sonuçlanabiliyordu. Mesih’in tek sözüyle iyileşen kadın bir an evvel ayağa kalkıp onlara hizmet etmeye başlar. Bunun haberi yayıldıkça başkaları da hastalarını Mesih’in önüne getirmeye başladılar. Böylece İsa hasta olsun, cinli olsun her tür illeti iyileştirip insanlara şifa veriyordu. Bu arada İsa’yı tanıyan cinlerin ‘Sen Tanrı’nın Oğlusun’ demeleri dikkatimizi çeker. Yani Mesih’in esas kimliği konusunda onların hiç bir tereddüttü yoktu. Böylece Mesih’in ismi ve hizmeti tüm bölgede ün salmıştı. Ne var ki Mesih her gün sabah erkenden kalkıp Baba Tanrı’ya dua ederek güne başlardı. Herkes onu bir yerde alıkoymaya çalışırken Mesih Tanrı’dan aldığı göreve sadık kalması gerektiğini belirti. İsteseydi İsa bir yerde kalıp insanların alkışlarını toplayabilir etrafında geniş ve güçlü bir kitle oluşturabilirdi ancak O’nun misyonu çok farklıydı. O’nun amacını Tanrı’nın Egemenliği’ni tüm herkese duyurmaktı. Böylece yoluna devam etti.
Nisan 24
MESİH İLE PETRUS
Luka 5:1-11
1  Halk, Ginnesar Gölü'nün kıyısında duran İsa'nın çevresini sarmış, Tanrı'nın sözünü dinliyordu. 2  İsa, gölün kıyısında iki tekne gördü. Balıkçılar teknelerinden inmiş ağlarını yıkıyorlardı. 3  İki tekneden Simun'a ait olanına binen İsa, ona kıyıdan biraz açılmasını rica etti. Sonra oturdu, teknenin içinden halka öğretmeye devam etti. 4  Konuşmasını bitirince Simun'a, ‹‹Derin sulara açılın, balık tutmak için ağlarınızı atın›› dedi. 5  Simun şu karşılığı verdi: ‹‹Efendimiz, bütün gece çabaladık, hiçbir şey tutamadık. Yine de senin sözün üzerine ağları atacağım.›› 6  Bunu yapınca öyle çok balık yakaladılar ki, ağları yırtılmaya başladı. 7  Öbür teknedeki ortaklarına işaret ederek gelip yardım etmelerini istediler. Onlar da geldiler ve her iki tekneyi balıkla doldurdular; tekneler neredeyse batıyordu. 8  Simun Petrus bunu görünce, ‹‹Ya Rab, benden uzak dur, ben günahlı bir adamım›› diyerek İsa'nın dizlerine kapandı. 9  Kendisi ve yanındakiler, tutmuş oldukları balıkların çokluğuna şaşıp kalmışlardı. 10  Simun'un ortakları olan Zebedi oğulları Yakup'la Yuhanna'yı da aynı şaşkınlık almıştı. İsa Simun'a, ‹‹Korkma›› dedi, ‹‹Bundan böyle balık yerine insan tutacaksın.›› 11  Sonra onlar tekneleri karaya çektiler ve her şeyi bırakıp İsa'nın ardından gittiler.
AÇIKLAMA: Göklerdeki egemenliğin müjdesini yayıp mucizeler yapmanın yanı sıra Mesih’in vaktinin çoğunu harcadığı önemli şeylerden biri de öğrenci yetiştirmekti. Çünkü hayatının sonunda bu mesajı dünyaya yayma görevi yetiştirdiği havarilere kalacaktı. İsa’nın gününde ‘Rabbi’ denen bir çok gezgin hocalar İsrail’in genelinde dolaşıp peşlerine havariler toplarlardı. Bunlar genellikle Musa’nın Yasası’yla ilgili yorumlarını öğrencilerine ezberletip geniş bir kitle oluşturarak kendilerini toplumun gözünde büyütmeye çalışırlardı. İsa da bir ‘Rabbi’ydi ama yöntemleri ve amacı çok farklıydı. Kendi kendini büyütmek yerine öğrencilerine yetki vererek hizmetine katılmalarını sağladı. Bu bölümde ilk öğrencisi olan Petrus ve meslek arkadaşlarıyla karşılaşıyoruz. Aslında Petrus ve arkadaşları İsa’yı daha önce tanımışlardı (Yuhanna 1:35-51). Bir önceki bölümde Mesih Petrus’un kaynanasını da iyileştirdi. Ama bu kez İsa onları her şeyi bırakıp ardından gelmeye çağırır. Bu noktadan itibaren hayatları tamamen değişecekti.
	Petrus ve arkadaşları Celile’nin göbeğinde bulunan Ginnesar gölünde balıkçıydılar. Günün birinde halk İsa’yı dinlemek için göl kenarında toplanmış, Mesih de hemen yakınında bulunan Petrus’un teknesine girip oradan vaazına devam etmek için izin alır. Bu sırada uzun ve başarısız bir geceden sonra Petrus ağlarını yosundan temizliyordu ve muhtemelen çok değer verdiği Rabbi İsa’yı da dinliyordu. Konuşmasını bitirince İsa Petrus’a ‘Derin sulara açılın, balık tutmak için ağlarınızı bırakın’ der. Petrus için doğal olarak Mesih’in bu komutu çok garipti çünkü İsa balıkçı değildi. Ayrıca o bölgede balıkçılar genellikle geceleyin çalışırlardı ve güneş doğunca ağlarını temizledikten sonra istirahat ederlerdi. O yüzden ağlarını suya bir daha atmak demek boşuna onları yeniden kirletmek demekti. Petrus pek istekli olmasa da İsa’ya olan saygısından ötürü sözüne uyar ve ağlarını atar. Birden ağlarının bir sürü balıkla dolup taştığını fark eden Petrus kenardaki arkadaşlarını yardıma çağırır. Böylece her iki tekne neredeyse batacak derecede balıkla doldu. Bir balıkçı için bu inanılmaz bir rüyaydı.

	Olup biteni anlamaya çalışan Petrus şaşkınlık içinde Mesih’e dönüp ‘Ya Rab, benden uzak dur, ben günahlı bir adamım’ diyerek ayaklarına kapanır. Anlaşılan o güne dek İsa’yı sadece değerli bir hoca olarak gören Petrus O’na ‘Rab’ diye hitap ederek ne kadar daha üstün olduğunu fark etti. Ayrıca Mesih’in sergilediği olağanüstü güç ve yetki karşısında kendisi ne kadar günahkâr olduğunu da anladı. İsa Mesih ise Petrus’a eğilip ‘Korkma, bundan böyle balık yerine insan tutacaksın’ diyerek teşvik eder. Peki bu ne demek? Petrus kendi başına pek başarılı bir balıkçı olamadı. Ama Mesih’in gücüyle çok daha büyük işler başarabilecektir. Dahası sadece balık tutarak karnını doyurmak yerine bundan böyle Mesih’in gücüyle Petrus ve arkadaşları insanları günahtan kurtarmaya başlayacaklar. Böylece Mesih onları misyonuna katılmaya davet ediyor. Petrus ve arkadaşları bu kutsal çağrıya uyarak her şeylerini geride bırakıp Mesih’in ardından gittiler. Bir kaç yıl sonra balıkçı Petrus’un İsrail’in başkenti olan Yeruşalim’de binlerce kişiye Mesih’i anlattığını görüyoruz (Elçilerin İşleri 2). Daha sonra Mesih’in müjdesini Roma’ya kadar yayıp orada şehit olduğunu da tarihten öğreniyoruz. Petrus’un hayatından Mesih’in gücüyle bir insanın ne denli değişebileceğini ve ne kadar etkin hale gelebileceğini anlıyoruz.
Nisan 25
MESİH’İN ŞİFA GÜCÜ
Luka 5:12-26
12  İsa kentlerden birindeyken, her yanını cüzam kaplamış bir adamla karşılaştı. Adam İsa'yı görünce yüzüstü yere kapanıp yalvardı: ‹‹Ya Rab, istersen beni temiz kılabilirsin›› dedi. 13  İsa elini uzatıp adama dokundu, ‹‹İsterim, temiz ol!›› dedi. Adam anında cüzamdan kurtuldu. 14  İsa ona, bundan kimseye söz etmemesini buyurdu. ‹‹Git, kâhine görün ve cüzamdan temizlendiğini herkese kanıtlamak için Musa'nın buyurduğu sunuları sun›› dedi. 15  Ne var ki, İsa'yla ilgili haber daha da çok yayıldı. Kalabalık halk toplulukları İsa'yı dinlemek ve hastalıklarından kurtulmak amacıyla akın akın geliyordu. 16  Kendisi ise ıssız yerlere çekilip dua ediyordu.
17  Bir gün İsa öğretiyordu. Celile'nin ve Yahudiye'nin bütün köylerinden ve Yeruşalim'den gelen Ferisiler'le Kutsal Yasa öğretmenleri O'nun çevresinde oturuyorlardı. İsa, Rab'bin gücü sayesinde hastaları iyileştiriyordu. 18  O sırada birkaç kişi, yatak üzerinde taşıdıkları felçli bir adamı evden içeri sokup İsa'nın önüne koymaya çalışıyordu. 19  Kalabalıktan ötürü onu içeri sokacak yol bulamayınca dama çıktılar, kiremitleri kaldırıp adamı yatakla birlikte orta yere, İsa'nın önüne indirdiler. 20  İsa onların imanını görünce, ‹‹Dostum, günahların bağışlandı›› dedi. 21  Din bilginleriyle Ferisiler, ‹‹Tanrı'ya küfreden bu adam kim? Tanrı'dan başka kim günahları bağışlayabilir?›› diye düşünmeye başladılar. 22  Akıllarından geçenleri bilen İsa onlara şöyle seslendi: ‹‹Aklınızdan neden böyle şeyler geçiriyorsunuz? 23  Hangisi daha kolay, ‹Günahların bağışlandı› demek mi, yoksa ‹Kalk, yürü› demek mi? 24  Ne var ki, İnsanoğlu'nun yeryüzünde günahları bağışlama yetkisine sahip olduğunu bilesiniz diye...›› Sonra felçli adama, ‹‹Sana söylüyorum, kalk, yatağını toplayıp evine git!›› dedi. 25  Adam onların gözü önünde hemen ayağa kalktı, üzerinde yattığı yatağı topladı ve Tanrı'yı yücelterek evine gitti. 26  Herkesi bir şaşkınlık almıştı. Tanrı'yı yüceltiyor, büyük korku içinde, ‹‹Bugün şaşılacak işler gördük!›› diyorlardı.
AÇIKLAMA: Bu sırada Mesih kent kent dolaşıp kendisine başvuran insanlara şifa veriyordu. Günün birinde cüzamlı biriyle karşılaşır. O dönemde en tehlikeli ve korkunç hastalıklardan biri sayılan cüzam için hiç bir çözüm yoktu. Cüzamlı bir kimse acı duyma kabiliyetini yitirmesi sonucunda hissedemediği için farkında olmadan kendisine zarar verir ve vücudu ürpertici bir hal alır. Hastalığın bulaşıcı niteliğinden ötürü cüzamlılar diğer insanlarla kaynaşamayıp şehir dışında ayrı tutulur. Bu defasında İsa’yı gören cüzamlı adam Mesih’in önünde yere kapanıp ‘istersen beni temiz kılabilirsin’ diye haykırır. Bulaşıcı haline hiç aldırış etmeyen Mesih elini uzatıp adamın yaralarına dokunarak ‘isterim, temiz ol’ diye karşılık verir. Anında cüzamdan kurtulan adamın cildi yenilenir. Sonra İsa Musa’nın Yasası uyarınca adamı kendini göstermesi ve şifa aldığını kanıtlaması için din görevlisi kâhine gönderir (Levililer 14). Aynı zamanda bunu her yere yaymamasını buyurur. Ama neden? Aslında bu bölüm kısmen de olsa cevabını verir. Şifa bulan insanlar her yerde Mesih’in yaptıklarını duyurunca işi olan da olmayan İsa’nın başına toplanırdı. İsa’nın amacı yüreği açık olan insanlara ulaşmaktı ama bu tarz reklam olunca yalnızca menfaatçi ve bazen kötü niyetli insanlar da etrafında toplanır dururdu. O yüzden Mesih artık kentlerde kalmayıp daha çok ıssız yerlere kaçıp hizmetine devam etti.

	Ardından Luka, Mesih’in önemli bir mucizesini daha kaydeder. Bu kez İsa bir evde öğretiyordu. İsrail’in her yerinden gelenler, hatta başkenti Yeruşalim’den bile gelen din adamları çevresini kuşatıp onu dinliyordu. Mesih de ihtiyacı olanlara yine şifa veriyordu. Bu sırada bölgede acil ihtiyacı olan felçli bir adam vardı ancak Mesih’in bulunduğu ev o kadar kalabalıktı ki içeri girmesi imkânsızdı. Felçliyi taşıyan arkadaşları bu kez başka bir yol denemeye karar verirler. İsa’nın bulunduğu evin damına çıkıp kiremitleri kaldırmaya başlarlar. Sonra felçli adamı yatağıyla birlikte halatlarla İsa’nın önüne sarkıtırlar. Onların imanına hayran kalan Mesih felçli adama yönelerek ‘Dostum, günahların bağışlandı’ der. Etrafında bulunan Ferisiler, yani muhafazakar din bilginleri, İsa’nın bu sözünü duyunca doğal olarak çok şaşırdılar. ‘Tanrı’dan başka kim günahları bağışlayabilir?’ diyerek Mesih’in bu sözünü küfür diye nitelendirdiler. Aslında söyledikleri çok doğru, günah en başta Tanrı’ya karşıdır dolayısıyla bir tek Tanrı insanın günahını affedebilir. Her hangi bir insan, kim olursa olsun, başkasının günahını bağışlatamaz.
	Şimdi akıllarından geçeni bilen İsa onlara dönüp ilginç bir soru sorar: ‘Hangisi daha kolay, ‘Günahların bağışlandı’ demek mi, yoksa ‘Kalk, yürü’ demek mi?’ Aslında ‘günahların bağışlandı’ demek daha kolaydır çünkü hiç kimse işe yarayıp yaramadığını bilemez. Ama ‘Kalk, yürü!’ demek çok zor çünkü hemen gerçekleşmezse yalancı olup çıkarsın. O yüzden Mesih insanların günahlarını bağışlamaya yetkisi olduğunu kanıtlamak için felçli adama dönüp ‘Kalk, yürü!’ der. Adam da herkesin gözü önünde kalkıp yatağını toplar ve Tanrı’yı yücelterek evine gider. Bununla İsa Mesih hiç kuşkuya yer bırakmayacak şeklinde sıradan bir insan olmadığını ispatladı. Kullandığı ‘İnsanoğlu’ sözü de yıllar önce peygamber Daniel’in dünyanın son büyük kralı olan Mesih için kullandığı özel bir unvandı (Daniel 7:13). Yani Mesih insanların bedenlerine şifa verdiği gibi ruhlarına da şifa verme yetkisine sahip olduğunu kanıtladı ki önemli olan da budur.
Nisan 26
MESİH’İN YENİ DÜZENİ
Luka 5:27-39
27  Bu olaydan sonra İsa dışarı çıktı, vergi toplama yerinde oturan Levi adında bir vergi görevlisini gördü. Adama, ‹‹Ardımdan gel›› dedi. 28  O da kalktı, her şeyi bırakıp İsa'nın ardından gitti. 29  Sonra Levi, evinde İsa'nın onuruna büyük bir şölen verdi. Vergi görevlileriyle başka kişilerden oluşan büyük bir kalabalık onlarla birlikte yemeğe oturmuştu. 30  Ferisiler'le onların din bilginleri söylenmeye başladılar. İsa'nın öğrencilerine, ‹‹Siz neden vergi görevlileri ve günahkârlarla birlikte yiyip içiyorsunuz?›› dediler. 31  İsa onlara şu karşılığı verdi: ‹‹Sağlıklı olanların değil, hastaların hekime ihtiyacı var. 32  Ben doğru kişileri değil, günahkârları tövbeye çağırmaya geldim.››
33  Onlar İsa'ya, ‹‹Yahya'nın öğrencileri sık sık oruç tutup dua ediyorlar, Ferisiler'in öğrencileri de öyle. Seninkiler ise yiyip içiyor›› dediler. 34  İsa şöyle karşılık verdi: ‹‹Güvey aralarında olduğu sürece davetlilere oruç tutturabilir misiniz? 35  Ama güveyin aralarından alınacağı günler gelecek, onlar işte o zaman, o günler oruç tutacaklar.›› 36  İsa onlara şu benzetmeyi de anlattı: ‹‹Hiç kimse yeni giysiden bir parça yırtıp eski giysiyi yamamaz. Yoksa hem yeni giysi yırtılır, hem de o giysiden koparılan yama eskisine uymaz. 37  Hiç kimse yeni şarabı eski tulumlara doldurmaz. Yoksa yeni şarap tulumları patlatır; hem şarap dökülür, hem de tulumlar mahvolur. 38  Yeni şarabı yeni tulumlara doldurmak gerek. 39  Üstelik hiç kimse eski şarabı içtikten sonra yenisini istemez. ‹Eskisi güzel› der.››
AÇIKLAMA: Kendini Mesih olarak tanıtan İsa şimdiye kadar cinliye, cüzamlıya ve felçliye şifa verdi. Başta söylediği gibi Mesih’in amacı toplum tarafından dışlanmış ‘ezilenleri özgürlüğe kavuşturmaktı’ (4:19). Bu kesime ait bir grup daha vardı: Vergi görevlileri. Mesih’in gününde İsrail, Roma’nın işgali altında olup ağır vergilere tabii tutuluyordu. Bu ağır yükün altında inleyen Yahudi toplumu haliyle Roma’ya çalışan herkesten nefret ediyordu. Özellikle Yahudi olup da Roma İmparatorluğu’nun hizmetine giren kimselere hain gözüyle bakarlardı. İşte Levi bunlardan biriydi. Ama Mesih toplumun dışladığı bu adamı yanına çağırıp havarilerine katılmasını sağlayarak herkesi şoke uğrattı. Buna çok sevinen Levi evinde büyük bir şölen düzenledi. Doğal olarak katılanların çoğu kendisi gibi Roma devletine çalışan memurlardı. Durumu gözlemleyen din adamları ise Mesih’in bu davranışından hiç hoşnut değillerdi. ‘Siz nasıl bunun gibi günahkârlarla yiyip içiyorsunuz’ diye sitem ettiler. Mesih buna bilinen bir atasözüyle cevap verir: ‘Sağlıklı olanların değil, hastaların hekime ihtiyacı var.’ Sonra şunu da ekler, ‘Ben doğru kişileri değil, günahkârları tövbeye çağırmaya geldim.’ Bununla Mesih kendini ‘dosdoğru’ sanan din adamlar için değil, günahını bilen ve tövbeye yanaşan kişiler için geldiğini belirtir. Zaten Mesih’le din adamları arasındaki en büyük farklardan biri de buydu, İsa insanların yürek tutumuna dikkat ederken, Ferisiler insanların dıştan kutsal görünmelerine odaklanırlardı.
	Sonra din bilginleriyle ufak bir tartışma daha yaşanır. Son derece dindar olan Ferisiler’le öğrencileri günde üç kere dua eder ve haftanın iki günü oruç tutarlardı. Aslında Rab’bin Sözü hiç bir zaman böyle bir uygulamayı emretmemişti ama Mesih’in gününde bunlar artık farz kılınmıştı. Böylece Ferisiler Mesih’e gelip ‘Bizim havarilerimiz sık sık oruç tutarken nasıl oluyor da seninki hep yiyip içiyor?’ dediler. Buna karşın İsa güvey örneğini kullanır. Kişi sevdiği bir dostunun düğün şölenine katılırsa ve yemekler dolaşmaya başladığında ‘oruçluyum’ diyebilir mi? Kesinlikle hayır! Burada Mesih kendini bir damada benzetir ve öğrencileri dostlarıdır. İsa onlarla birlikteyken oruç tutmaları abes kaçar. Ama Mesih aynı zamanda, yakında onlardan ayrıldığında oruç tutacaklarını da belirtir. Mesih oruca karşı değildi, ama gelenek ya da sevap gereği oruç tutmaya karşıydı. Matta 6:16-18’de İsa gösteriş için oruç tutan dindarları eleştirir. Sonra oruç tutmanın yolunu söyle özetler: ‘Siz oruç tuttuğunuz zaman, başınıza yağ sürüp yüzünüzü yıkayın. Öyle ki, insanlara değil, gizlide olan babanıza oruçlu görünesiniz.’ Orucun başlıca amacı Tanrı’nın isteğine odaklanmaktır. Böylece fiziksel bazı ihtiyaçlarımızdan feragat ederek kendimizi Rab’bin işine verebiliriz. Bu durumda orucu geleneksel hale getirmek ya da sırf başkalarına uymak için tutmak orucu anlamsızlaştırır ve ne Tanrı’yı hoşnut eder ne de bizi O’na yaklaştırır.
	Son olarak Mesih iki küçük benzetme kullanarak öğretisinin farklılığını ortaya koyar. İlkinde eski bir elbiseyi onarmak için yeni bir elbiseden bir parça kesip eskisine yama yapmak ne kadar mantıklı diye sorar? Hem yeni giysi heba olur hem de yama yeni kumaştan olduğu için çekildiğinde eski elbiseyi de bozar. İkinci benzetmede eski tulumlara koyulan şarap söz konusu. Yeni şarap eski tulumlara doldurulmaz çünkü tulumlar patlar. Yeni şarap yeni tulumlara koyulmalı. Peki bu iki örnekle Mesih neyi belirtmeye çalışıyor? Ferisiler’in öğretisini eski elbiseye ve eski tulumlara benzetir. İsa’nın öğretisi ise yeni elbise ve yeni şaraptır. Bu ikisi birbirine uymaz. Ferisiler İsa’yı ve öğretilerini kendi kalıplarına sokuşturmaya çalışıyorlardı Mesih ise buna izin vermedi. Aslında Mesih Tanrı’nın Musa aracılığıyla gönderdiği Yasa’nın öğretisine karşı değildi. İsa’nın karşı koyduğu Ferisiler’in Yasa’nın üzerine empoze ettikleri kendi kurallarıydı. Böylece İsa öğretisinin asla Ferisilerinkiyle bağdaşmayacağını belirterek esas yeni bir düzen getirdiğini gösterir. Nitekim Mesih peygamberlerin asırlardan beri vaat ettiği Yeni Antlaşma’yı gerçekleştirmeye geldi (Yeremya 31:31-33, Luka 22:20, İbraniler 8).
Nisan 27
MESİH İLE YASA
Luka 6:1-11
1  Bir Şabat Günü İsa ekinler arasından geçiyordu. Öğrencileri başakları koparıyor, avuçlarında ufalayıp yiyorlardı. 2  Ferisiler'den bazıları, ‹‹Şabat Günü yasak olanı neden yapıyorsunuz?›› dediler. 3  İsa onlara şöyle karşılık verdi: ‹‹Davut'la yanındakiler acıkınca Davut'un ne yaptığını okumadınız mı? 4  Tanrı'nın evine girdi, kâhinlerden başkasının yemesi yasak olan adak ekmeklerini alıp yedi ve yanındakilere de verdi.›› 5  Sonra İsa onlara, ‹‹İnsanoğlu Şabat Günü'nün de Rabbi'dir›› dedi. 6  Bir başka Şabat Günü İsa havraya girmiş öğretiyordu. Orada sağ eli sakat bir adam vardı. 7  İsa'yı suçlamak için fırsat kollayan din bilginleriyle Ferisiler, Şabat Günü hastaları iyileştirecek mi diye O'nu gözlüyorlardı. 8  İsa, onların ne düşündüklerini biliyordu. Eli sakat olan adama, ‹‹Ayağa kalk, öne çık›› dedi. O da kalktı, orta yerde durdu. 9  İsa onlara, ‹‹Size sorayım›› dedi, ‹‹Kutsal Yasa'ya göre Şabat Günü iyilik yapmak mı doğru, kötülük yapmak mı? Can kurtarmak mı doğru, öldürmek mi?›› 10  Gözlerini hepsinin üzerinde gezdirdikten sonra adama, ‹‹Elini uzat›› dedi. Adam elini uzattı, eli yine sapasağlam oluverdi. 11  Onlar ise öfkeden deliye döndüler ve aralarında İsa'ya ne yapabileceklerini tartışmaya başladılar.
AÇIKLAMA: Gittikçe din bilginleriyle sorun yaşayan İsa burada yine onların ikiyüzlülüğünü dile getirmekten çekinmiyor. Daha önce gördüğümüz gibi Mesih Tanrı’nın Yasası’na asla karşı gelmedi, ancak Ferisiler’in Tanrı’nın Sözü üzerine ekledikleri kurallara tabii olmayı reddediyordu. Bugüne kadar Yahudi toplumu için Şabat Günü çok önemli bir yere sahiptir. Musa’nın Yasasına göre Cuma akşam güneş batımıyla başlayan ve 24 saat süren Şabat Günü Tanrı’ya adanmış özel istirahat günüydü (Mısır’dan Çıkış 16:23-30, 20:8-11). O süre boyunca çalışmak kesinlikle yasaktı. Hatta bu kutsal kuralı bozan adam idam edilebilirdi (Mısır’dan Çıkış 31:14-16). Aslında Şabat’ın kuralı Musa’dan da öte Yaratılış düzeninden kaynaklanan bir ilkeydi. Rab dünyayı altı günde yarattı ve yedinci gün işini tamamlayınca istirahate geçti (Yaratılış 2:1-3). Böylece bu prensip genel anlamda tüm insanlar içindir, yani haftada bir gün insan mutlaka dinlenmeli, ailesine ve Tanrı’ya vakit ayırmalı. Ne var ki Mesih’in gününde Ferisiler bu kutsal prensibe bir çok şart daha koştular. İnsanın Şabat gününde evinden kaç adım atabileceği kadar en ince ayrıntısına dek belirleyici kurallar yazdılar. İnanışlarına göre kimse istemeyerek de olsa Kutsal Yasa’yı çiğnemesin diye etrafında başka kurallar ekleyerek bir çit örmek gerekiyordu. İşte İsa’nın esas karşı koyduğu sonradan empoze edilen bu ek kurallardı.
	Bir Şabat Günü Mesih ile öğrenci grubu ekinler arasından geçiyordu. Acıkan havariler yol kenarındaki buğday başaklarını koparıyor ellerinde ufalayıp yiyorlardı. Bunu gören din bilginleri Mesih’le öğrencilerini hemen eleştirmeye başladılar. Aslında bu şekilde buğday koparıp yemek tamamen serbesti (Yasanın Tekrarı 23:25). Ancak düşüncelerine göre Şabat Günü’nde başakları ellerinde ufalamak bir tür iş yapmak sayılırdı. Onlara dönen Mesih Kral Davut’un bir zamanlar tapınakta ‘yasak’ denilen ekmekten alıp yanındakilerle birlikte yediğini hatırlatır (1.Samuel 21:1-6). Aslında normal şartlarda bu ekmekten yemesi uygun değildi ama Kutsal Kitap onu bu konuda eleştirmiyor ve Ferisiler de bunu normal karşılıyorlardı. Sonra İsa kendisiyle ilgili şunu ekler: ‘İnsanoğlu Şabat Günü’nün de Rab’bidir.’  Bu çok büyük bir laftı. Davut Tanrı’nın mesh ettiği kişi olduğu için Tapınak’tan yiyebildiği gibi İsa Mesih de Yasa’nın üstündeydi çünkü ilk yasanın zeminini hazırlayan da kendisiydi. Mesih, bu sözde, insan olarak doğmadan önce, dünya yaradılışında görev aldığını belirti. Daha sonra İsa’yı ‘Söz’ diye nitelendiren Elçi Yuhanna, her şeyin O’nun aracılığıyla var olduğunu belirtir (Yuhanna 1:1-2).
	Ardından Luka benzer bir olay daha kayda geçirir. Bu kez bir Şabat Günü
 Mesih havrada öğretiyordu. Orada havranın önünde sağ eli sakat bir adam oturuyordu. İsa’yı suçlamak için fırsat kollayan Ferisiler de ne yapacağını çok merak ediyorlardı. Onlara göre Şabat Günü’nde birine şifa vermek dahi yasaktı. Bunu bilen İsa adamı öne çağırır ve herkesin önünde şu soruyu sorar: ‘Kutsal Yasa’ya göre Şabat Günü iyilik yapmak mı doğru, kötülük yapmak mı?’ Tabi ki iyilik yapmak gerek. Mesih bununla Ferisiler’in günah saydığı eylemin esas tam yerinde olduğunu gösterdi. Böylece İsa adamın elini uzatmasını ister ve tek sözle ona şifa verir. Haliyle din bilginleri deliye döner ve onları halkın önünde küçük düşüren İsa’yı yok etmek için plan kurmaya başlarlar. Gördüğümüz gibi İsa Mesih için insanların kuralları değil, Yasa’nın esas amacı önemliydi. Tanrı, insanlar Yasa’nın altında ezilsin diye buyruk vermedi, tersine Yasa’nın amacı insanların düzen ve huzur içinde yaşamalarını sağlamak. Ne yazık ki Mesih’in başka yerde belirttiği gibi Ferisiler kendi törelerini pekiştirmek için Rab’bin buyruğunu bile çiğnemeye razıydılar (Matta 15:3).
Nisan 28
MUTLULAR VE MUTSUZLAR
Luka 6:12-26
12  O günlerde İsa, dua etmek için dağa çıktı ve bütün geceyi Tanrı'ya dua ederek geçirdi. 13-16  Gün doğunca öğrencilerini yanına çağırdı ve onların arasından, elçi diye adlandırdığı şu on iki kişiyi seçti: Petrus adını verdiği Simun, onun kardeşi Andreas, Yakup, Yuhanna, Filipus, Bartalmay, Matta, Tomas, Alfay oğlu Yakup, Yurtsever diye tanınan Simun, Yakup oğlu Yahuda ve İsa'ya ihanet eden Yahuda İskariot. 17  İsa bunlarla birlikte aşağı inip düzlük bir yerde durdu. Öğrencilerinden büyük bir kalabalık ve bütün Yahudiye'den, Yeruşalim'den, Sur'la Sayda yakınlarındaki kıyı bölgesinden gelen büyük bir halk topluluğu da oradaydı. 18  İsa'yı dinlemek ve hastalıklarına şifa bulmak için gelmişlerdi. Kötü ruhlar yüzünden sıkıntı çekenler de iyileştiriliyordu. 19  Kalabalıkta herkes İsa'ya dokunmak için çabalıyordu. Çünkü O'nun içinden akan bir güç herkese şifa veriyordu.
20  İsa, gözlerini öğrencilerine çevirerek şöyle dedi: ‹‹Ne mutlu size, ey yoksullar! Çünkü Tanrı'nın Egemenliği sizindir. 21  Ne mutlu size, şimdi açlık çekenler! Çünkü doyurulacaksınız. Ne mutlu size, şimdi ağlayanlar! Çünkü güleceksiniz. 22  İnsanoğlu'na bağlılığınız yüzünden İnsanlar sizden nefret ettikleri, Sizi toplum dışı edip aşağıladıkları Ve adınızı kötüleyip sizi reddettikleri zaman Ne mutlu size! 23  O gün sevinin, coşkuyla zıplayın! Çünkü gökteki ödülünüz büyüktür. Nitekim onların ataları da Peygamberlere böyle davrandılar. 24  Ama vay halinize, ey zenginler, Çünkü tesellinizi almış bulunuyorsunuz! 25  Vay halinize, şimdi karnı tok olan sizler, Çünkü açlık çekeceksiniz! Vay halinize, ey şimdi gülenler, Çünkü yas tutup ağlayacaksınız! 26  Bütün insanlar sizin için iyi sözler söyledikleri zaman, Vay halinize! Çünkü onların ataları da Sahte peygamberlere böyle davrandılar.››
AÇIKLAMA: Mesih’in etrafına toplanmış yüzlerce hayranı arasında kendisini temsil edecek havarilerini netleştirme zamanı gelmişti. Bunun için İsa dua etmek için dağa çıkıp gece boyunca Baba’sıyla konuştu. Gün doğunca aşağı inen İsa öğrencilerini yanına çağırdı ve aralarından ‘elçi’ diye nitelendirdiği on iki kişi seçti. Daha şimdiden Mesih havarilerini sıradan öğrencilerden çok öteye kendi kişisel temsilci konumuna yükseltti. Ancak seçilen kişilerin listesine baktığımızda pek ümit verici bir takım değildir. Yarısı kadar Kefarnahum kasabasında balıkçılıkla uğraşan medeniyet yüzü görmemiş insanlar. Levi toplum tarafından dışlanmış bir vergi memuru. ‘Yurtsever’ diye tanınan Simun muhtemelen bir zamanlar ayaklanmaya katılıp fişlenmiş bir adamdı. Yani kutsal mesajını iletmek ve dünyaya yaymak için Mesih çok daha eğitimli ve kültürlü insanlar seçebilirdi ama aslında amacı da tam buydu: İnsanların hor gördüğü bir takım insanı adam ederek dünyaya kurtuluş mesajını yaymaktı.
	Bu sırada büyük bir kalabalık etrafını sarmış ondan akan şifa gücünden yararlanmak istiyordu. Aynı zamanda Mesih onlara kendisini izleyecek insanların yolunu tarif etmek için bu fırsatı kullandı. Özellikle demin seçtiği adamlara bakarak İsa ‘mutlu’ sayılan dört tür insan sıralar. Sonra bunun tam tersi dört mutsuz kişi de anlatır. Mesih’in mutlu diye tarif ettiği niteliklere baktığımızda şaşırırız çünkü bunlar genellikle dünyanın hor gördüğü kimselerdir: Yoksullar, açlık çekenler, ağlayanlar ve dışlananlar. Fakat İsa’nın dediğine göre esas bu insanlar Tanrı’nın Egemenliği’ni miras alacaktır. Burada çektikleri bu eziyetin de geçici bir durum olduğunu vurgular İsa. Ayrıca bu şekilde toplum tarafından dışlanan kimselerin tarih boyunca hor görülen diğer Tanrı adamlarına benzediklerini de belirtir. Sonuç olarak bu dünyada yokluk, açlık, acı ve zülüm çekenler bir sonraki dünyada, yani Mesih’in Egemenliği’nde, bunun tam tersini yaşayacaklar. Tabi bu demek değil ki Tanrı’nın beğenisini kazanmak için yoksul olup ıstırap çekmek lazım. Önemli olan bunları neyin uğruna çektiğimizi bilmek. İsa’nın dediğine göre ‘İnsanoğlu’na bağlılığımız’ yüzünden bu sıkıntılara uğrarsak o zaman Rab’den büyük bir ödül bekleyebiliriz. Kısacası bu dünyada doğruluk uğrana sıkıntı çekersek öbüründe fazlasıyla teselli edileceğimizden emin olabiliriz.
	Sonra Mesih bunun tam tersini de anlatmaya başlar. Bu dünyada servet peşinde koşanlar alacaklarını almışlardı. Şimdi karnı tok, bolluk içinde yaşayan insanlar bir gün derin bir açlık çekecektir. Şu an her türlü eğlenceye katılan ve sürekli gülen insanlar bir gün korkunç bir ıstırap çekecekler. Üzerlerine herkesin iltifatlarını ve alkışlarını toplamak için uğraşan insanların vay haline der çünkü bir gün sahte peygamberlerin kaderine ortak olup yapayalnız kalacaklar. Peki bununla Mesih zengin, başarılı ve güler yüzlü olmanın günah olduğunu mu söylüyor? Kesinlikle hayır!  Ancak Tanrı’nın doğruları peşinde değil de yalnızca egolarını tatmin etmeye çalışan insanların sonu hiç iç açıcı olmayacağını belirtir. Aslında tüm bunları anlatırken özellikle seçtiği on iki havariye hitap etmesi çok önemli. Çünkü onların hiç biri zengin veya ünlü değildi, her şeylerini İsa Mesih uğruna feda etmişlerdi. Böylece hem o günkü öğrencilerine hem de bugün İsa’yı izlemek isteyen herkese dünyada Mesih uğruna ne kadar sıkıntı çekeceğini anlatıyor. Sonuç olarak gerçek mutluluk bu dünyada değildir. Fakat Mesih uğruna şimdilik bazı zorluklara katlamaya razı olursak Tanrı Egemenliği kurulduğunda fazlasıyla karşılığını alacağız (Matta 19:28-30).

Nisan 29
MESİH’İN ÖĞRETİSİ
Luka 6:27-49
27-28  ‹‹Ama beni dinleyen sizlere şunu söylüyorum: Düşmanlarınızı sevin, sizden nefret edenlere iyilik yapın, size lanet edenler için iyilik dileyin, size hakaret edenler için dua edin. 29  Bir yanağınıza vurana öbür yanağınızı da çevirin. Abanızı alandan mintanınızı da esirgemeyin. 30  Sizden bir şey dileyen herkese verin, malınızı alandan onu geri istemeyin. 31  İnsanların size nasıl davranmasını istiyorsanız, siz de onlara öyle davranın. 32  ‹‹Eğer yalnız sizi sevenleri severseniz, bu size ne övgü kazandırır? Günahkârlar bile kendilerini sevenleri sever. 33  Size iyilik yapanlara iyilik yaparsanız, bu size ne övgü kazandırır? Günahkârlar bile böyle yapar. 34  Geri alacağınızı umduğunuz kişilere ödünç verirseniz, bu size ne övgü kazandırır? Günahkârlar bile verdiklerini geri almak koşuluyla günahkârlara ödünç verirler. 35  Ama siz düşmanlarınızı sevin, iyilik yapın, hiçbir karşılık beklemeden ödünç verin. Alacağınız ödül büyük olacak, Yüceler Yücesi'nin oğulları olacaksınız. Çünkü O, nankör ve kötü kişilere karşı iyi yüreklidir. 36  Babanız merhametli olduğu gibi, siz de merhametli olun.››
37  ‹‹Başkasını yargılamayın, siz de yargılanmazsınız. Suçlu çıkarmayın, siz de suçlu çıkarılmazsınız. Başkasını bağışlayın, siz de bağışlanırsınız. 38  Verin, size verilecektir. İyice bastırılmış, silkelenmiş ve taşmış, dolu bir ölçekle kucağınıza boşaltılacak. Hangi ölçekle verirseniz, aynı ölçekle alacaksınız.›› 39  İsa onlara şu benzetmeyi de anlattı: ‹‹Kör köre kılavuzluk edebilir mi? İkisi de çukura düşmez mi? 40  Öğrenci öğretmeninden üstün değildir, ama eğitimini tamamlayan her öğrenci öğretmeni gibi olacaktır. 41  ‹‹Sen neden kardeşinin gözündeki çöpü görürsün de kendi gözündeki merteği farketmezsin? 42  Kendi gözündeki merteği görmezken, kardeşine nasıl, ‹Kardeş, izin ver, gözündeki çöpü çıkarayım› dersin? Seni ikiyüzlü! Önce kendi gözündeki merteği çıkar, o zaman kardeşinin gözündeki çöpü çıkarmak için daha iyi görürsün.››
43  ‹‹İyi ağaç kötü meyve, kötü ağaç da iyi meyve vermez. 44  Her ağaç meyvesinden tanınır. Dikenli bitkilerden incir toplanmaz, çalılardan üzüm devşirilmez. 45  İyi insan yüreğindeki iyilik hazinesinden iyilik, kötü insan içindeki kötülük hazinesinden kötülük çıkarır. İnsanın ağzı, yüreğinden taşanı söyler. 46  ‹‹Niçin beni ‹Ya Rab, ya Rab› diye çağırıyorsunuz da söylediklerimi yapmıyorsunuz? 47  Bana gelen ve sözlerimi duyup uygulayan kişinin kime benzediğini size anlatayım. 48  Böyle bir kişi, evini yaparken toprağı kazan, derinlere inip temeli kaya üzerine atan adama benzer. Sel sularıyla kabaran ırmak o eve saldırsa da, onu sarsamaz. Çünkü ev sağlam yapılmıştır. 49  Ama sözlerimi duyup da uygulamayan kişi, evini temel koymaksızın toprağın üzerine kuran adama benzer. Kabaran ırmak saldırınca ev hemen çöker. Evin yıkılışı da korkunç olur.››
AÇIKLAMA: İsa Mesih’in şahsına ve öğretisine hayran kalmamak elde değil. Herkes onu çok sevdiğini söyler ancak öğretisini uygulamaya gelince çoğu kişi yan çizer. Mesih’in öğretisi sevgi temeli üzerinde kurulmuştu. Bu bölümde okuduğumuz gibi Rab bizi sevenleri sevmekten daha öteye gidip bizi sevmeyen düşmanlarımızı da sevmemizi buyurur. Şimdi sevgi ilkesine herkes varım der ama düşmanlarımızı sevmeye gelince dur derler. Hatta Mesih’in ‘bir yanağına vurana öbür yanağını da çevir’ sözüne çoğu kişi olumsuz tepki veriyor. İsa adaletten vazgeçip kendimizi paspas etmemizi mi istiyor? Kesinlikle hayır. Mesih’in öğretmeye çalıştığı gerçek aslında şu: Bize kötü davranan kişilere biz de kötülükle karşılık verirsek onlardan bir farkımız kalmaz. Bize kin besleyen ve haksızlık eden kişilere aynı biçimde karşılık verirsek onların seviyesine inmiş oluruz. Mesih ise bizi Tanrı gibi merhametli olmaya çağırır. Rab baştan beri bize hak ettiğimizi verseydi hepimiz yok olmuşuzdur. Ama Rab önce merhamet gösterir ve adaleti sona bırakır. Günü gelecek ki Rab tüm haksızlıkların hesabını soracak ve adalet getirecek ama o zamana dek merhamet sürüyor. Bize düşen kendimizce adalet sağlamak ya da öç almak değil, bunu Tanrı’nın kusursuz adaletine bırakmaktır (Romalılar 12:19-21). Amacımız kötü insanlara her tür sevgi göstererek mümkünse onları kötülüğün pençelerinden kurtarmak olmalı.
	Sonra Mesih yargılama meselesine döner. Yargılamak insanın egosuna has bir eğilimdir. Sürekli etrafımıza bakınıp insanların davranışlarını, giyim kuşamlarını ve sözlerini eleştiriyoruz. Ama ne ilginçtir ki başkalarının hatalarını çok kolay bir şekilde sezebilirken kendi hatalarımızı neredeyse göremeyiz. Yani yargımız pek adil değildir. İşte tam bu yüzden Rab yargılama işinden kaçınıp adalet işini kendisine bırakmamızı söyler. Mesih bu durumu kendi gözünde merteği olan bir adamın başkasının gözünden ufak bir kıymık çıkartmasına benzetir. Bu da ilginç bir tespittir ki insanın kendi günahı her neyse hemen aynısını diğer insanlarda çok rahat bir şekilde sezebilir ama kendisine gelince genellikle bunu inkar eder. Örneğin başkalarına bakıp ‘Ne kadar havalı ve kibirli’ diyen kişi muhtemelen kendisi çok havalı ve kibirlidir. Başka yerde Yakup’un uyardığı ettiği gibi başkalarını hep yargılayan kendini onların üstünde sanıyor ve farkında olmadan Tanrı’nın yerine koyuyor (Yakup 4:11-12). İnsanlar bize değil Tanrı’ya hesap verecekler. O yüzden onları yargılamak yerine onlar için dua edip kendimize dikkat etmeliyiz (Romalılar 14).
	Son olarak Mesih bir ağaç benzetmesini kullanarak kötü ağaçtan kötü meyve geldiği gibi kötü insandan kötü davranışların da görüleceğini belirtir. İyi insandan da iyilikler gelir. İnsanlar genellikle günahı ve kötülüğü bizim dışımızda gibi görür. Fakat Mesih günahın esas içimizde başladığını tespit eder: İnsanın ağzı, yüreğinden taşanı söyler. Böylece bir çok kişi dışarıdan çok dindar ve dürüst görünebilir ama önemli ona görünüşe aldanmayıp hayatlarının sonucuna bakmaktır. Bir kişi gerçekten Tanrı’yı seviyorsa o zaman dediğini uygulayacaktır. Mesih’in de belirttiği gibi, ‘Beni seven buyruklarımı yerine getirir’ (Yuhanna 14:15). Ne var ki insanlar genellikle ikiyüzlüdür. İnsanlara güzel görünür ama içleri çok farklıdır. Çok dindar Tanrı’yı sever gibi görünür ama kendi ev halklarıyla barışık değiller. Mesih bunu ev yapan birine benzer. Biri evinin temelini kayalara oturtmak için derin bir temel atarken bir başkası kolaya kaçıp temel atmadan toprağın üzerine inşa eder. Dıştan belki ikinci ev daha güzel görünebilir ancak sel basınca esas niteliği ortaya çıkar. Temeli sağlam olan ev dayanır ama temelsiz evin yıkımı büyük olur. Benzer şekilde görünüşüyle insanları aldatmaya çalışan kişinin sonu çok vahim olacaktırama Tanrı’nın buyruklarını yerine getiren sonuna dek dayanacaktır.
Nisan 30
MESİH’İN GÜCÜ
Luka 7:1-17
1  İsa, kendisini dinleyen halka bütün bu sözleri söyledikten sonra Kefarnahum'a gitti. 2  Orada bir yüzbaşının çok değer verdiği kölesi ölüm döşeğinde hasta yatıyordu. 3  İsa'yla ilgili haberleri duyan yüzbaşı, gelip kölesini iyileştirmesini rica etmek üzere O'na Yahudiler'in bazı ileri gelenlerini gönderdi. 4  Bunlar İsa'nın yanına gelince içten bir yalvarışla O'na şöyle dediler: ‹‹Bu adam senin yardımına layıktır. 5  Çünkü ulusumuzu seviyor. Havramızı yaptıran da kendisidir.›› 6  İsa onlarla birlikte yola çıktı. Eve yaklaştığı sırada, yüzbaşı bazı dostlarını yollayıp O'na şu haberi gönderdi: ‹‹Ya Rab, zahmet etme; evime girmene layık değilim. 7  Bu yüzden yanına gelmeye de kendimi layık görmedim. Sen yeter ki bir söz söyle, uşağım iyileşir. 8  Ben de buyruk altında bir görevliyim, benim de buyruğumda askerlerim var. Birine, ‹Git› derim, gider; ötekine, ‹Gel› derim, gelir; köleme, ‹Şunu yap› derim, yapar.›› 9  Bu sözleri duyan İsa yüzbaşıya hayran kaldı. Ardından gelen kalabalığa dönerek, ‹‹Size şunu söyleyeyim›› dedi, ‹‹İsrail'de bile böyle iman görmedim.›› 10  Gönderilenler eve döndüklerinde köleyi iyileşmiş buldular.
11  Bundan kısa bir süre sonra İsa, Nain denilen bir kente gitti. Öğrencileriyle büyük bir kalabalık O'na eşlik ediyordu. 12  İsa kentin kapısına tam yaklaştığı sırada, dul annesinin tek oğlu olan bir adamın cenazesi kaldırılıyordu. Kent halkından büyük bir kalabalık da kadınla birlikteydi. 13  Rab kadını görünce ona acıdı. Kadına, ‹‹Ağlama›› dedi. 14  Yaklaşıp cenaze sedyesine dokununca sedyeyi taşıyanlar durdu. İsa, ‹‹Delikanlı›› dedi, ‹‹Sana söylüyorum, kalk!›› 15  Ölü doğrulup oturdu ve konuşmaya başladı. İsa onu annesine geri verdi. 16  Herkesi bir korku almıştı. ‹‹Aramızda büyük bir peygamber ortaya çıktı!›› ve ‹‹Tanrı, halkının yardımına geldi!›› diyerek Tanrı'yı yüceltmeye başladılar. 17  İsa'yla ilgili bu haber bütün Yahudiye'ye ve çevre bölgelere yayıldı.
AÇIKLAMA: İlerleyen bölümlerde Mesih’in olağanüstü gücü ve yetkisini görüyoruz. Kefarnahum’a geri döndüğünde daha önce onu reddeden din bilginleri etrafını sarıp yardımına başvururlar. Anlaşılan kasabanın havra restorasyonunun finansmanını sağlayan Romalı Yüzbaşı’nın çok değer verdiği bir hizmetkârı hasta düşmüş o yüzden toplumun ileri gelenleri Mesih’in acilen ona yetişmesi için ricada bulunuyorlardı. Yani normal şartlarda İsa Mesih’i kabul etmeyen din bilginleri maddi menfaat söz konusu olunca hemen O’nun koluna giriyorlar. Yüzbaşının evine doğru giderken bazı dostları İsa’yı karşılamaya gelir ve evine kadar gelmesine gerek yok derler. Yüzbaşı, ‘Evime girmene layık değilim’ demişti. Dahası, ‘Yeter ki bir söz söyle uşağım iyileşir’ söylemişti. Yahudi olmayan ve Tanrı’nın sözüne yabancı bu adamın imanına hayran kalan İsa ‘Size doğrusunu söyleyeyim, İsrail’de bile böyle iman görmedim’ diye karşılık verir. Bu şekilde Mesih Yahudi din bilginlerinin imanı ile ‘pagan’ sayılan yüzbaşının imanıyla kıyaslar. İsa’nın kendi halkı O’nu Tanrı Oğlu Mesih olarak kabul etmemesine rağmen, yabancılar İsa’nın olağanüstü yetkisini ve gücünü kavramışlardı. Böylece İsa uzaktan tek sözle yüzbaşının uşağını iyileştirdi.
	Başka bir gün Mesih’le öğrencileri Nain isminde küçük bir kasabaya yaklaştıklarında dul bir annenin tek oğlunun cenazesini kaldıran bir kalabalıkla karşılaşırlar. Kadınla oğlu çok sevildikleri için tüm kasaba cenazeye eşlik ediyordu. Tabi dul kadın için bu bir felaket, korkunç bir kabustu. Artık hiç kimsesi yoktu, maddi desteği de kırılmıştı. Kadını gören ve olayı sezen İsa çok üzüldü ve kadına yaklaşıp ‘Ağlama’ der. Sonra sedyeyi taşıyanları durdurur ve cansız delikanlıya dönüp, ‘Sana söylüyorum, kalk!’ dedi. Birden ölü doğrulup oturur ve konuşmaya başlar. İsa da çocuğu hemen annesine kavuşturur. Haliyle herkes çok şaşırır ve Mesih’in bu yaptığının haberi her yere yayılır. İnsanlar İsa’nın bu yaptığını yıllar önce başka bir dulun oğlunu dirilten peygamber Elişa’nın yaptığına benzetmiş olabilir ki ‘aramızda büyük bir peygamber var’ dediler (2.Krallar 4). Ancak İsa Mesih bir peygamberden çok öte Tanrı’nın Oğlu’ydu. Elbette ki Rab bir çok farklı peygamberin elinden benzer bazı mucizeler yapmıştı. Ancak İsa Mesih gibi bu kadar çok çeşitli mucize yapan bir kimse dünya tarihinde hiç görülmemiştir. Elçi Yuhanna’ya göre İsa’nın yaptığı olağanüstü şeyler o kadar çoktu ki hepsi tek tek yazılsaydı, yazılan kitaplar dünyaya sığmazdı (Yuhanna 21:25). Kaldı ki kaydedilen bu örnekler İsa’nın olağanüstü gücünü ve yetkisini görmemiz için fazlasıyla yetiyordur.
Mayıs 1
MESİH İLE YAHYA
Luka 7:18-35
18-19  Yahya'nın öğrencileri bütün bu olup bitenleri kendisine bildirdiler. Öğrencilerinden ikisini yanına çağıran Yahya, ‹‹Gelecek Olan sen misin, yoksa başkasını mı bekleyelim?›› diye sormaları için onları Rab'be gönderdi. 20  Adamlar İsa'nın yanına gelince şöyle dediler: ‹‹Bizi sana Vaftizci Yahya gönderdi. ‹Gelecek Olan sen misin, yoksa başkasını mı bekleyelim?› diye soruyor.›› 21  Tam o sırada İsa, çeşitli hastalıklara, illetlere ve kötü ruhlara tutulmuş birçok kişiyi iyileştirdi, birçok körün gözünü açtı. 22  Sonra Yahya'nın öğrencilerine şöyle karşılık verdi: ‹‹Gidin, görüp işittiklerinizi Yahya'ya bildirin. Körlerin gözleri açılıyor, kötürümler yürüyor, cüzamlılar temiz kılınıyor, sağırlar işitiyor, ölüler diriliyor ve Müjde yoksullara duyuruluyor. 23  Benden ötürü sendeleyip düşmeyene ne mutlu!›› 24  Yahya'nın gönderdiği haberciler gittikten sonra İsa, halka Yahya'dan söz etmeye başladı. ‹‹Çöle ne görmeye gittiniz?›› dedi. ‹‹Rüzgarda sallanan bir kamış mı? 25  Söyleyin, ne görmeye gittiniz? Pahalı giysiler giymiş bir adam mı? Oysa şahane giysiler giyip bolluk içinde yaşayanlar kral saraylarında bulunur. 26  Öyleyse ne görmeye gittiniz? Bir peygamber mi? Evet! Size şunu söyleyeyim, gördüğünüz kişi peygamberden de üstündür. 27  'İşte, habercimi senin önünden gönderiyorum; O önden gidip senin yolunu hazırlayacak' 28  Size şunu söyleyeyim, kadından doğanlar arasında Yahya'dan daha üstün olanı yoktur. Bununla birlikte, Tanrı'nın Egemenliği'nde en küçük olan ondan üstündür.›› 29  Yahya tarafından vaftiz edilen halk, hatta vergi görevlileri bile bunu duyunca Tanrı'nın adil olduğunu doğruladılar. 30  Oysa Yahya tarafından vaftiz edilmeye yanaşmayan Ferisiler'le Kutsal Yasa uzmanları, Tanrı'nın kendileriyle ilgili tasarısını reddettiler. 31  İsa, ‹‹Bu kuşağın insanlarını neye benzeteyim? Bunlar neye benziyorlar?›› dedi. 32  ‹‹Çarşı meydanında oturup birbirlerine, ‹Size kaval çaldık, oynamadınız; Ağıt yaktık, ağlamadınız› 33  Vaftizci Yahya geldiği zaman oruç tutup şaraptan kaçındı, ona ‹cinli› diyorsunuz. 34  İnsanoğlu geldiği zaman yiyip içti. Bu kez de diyorsunuz ki, ‹Şu obur ve ayyaş adama bakın! Vergi görevlileri ve günahkârlarla dost oldu!› 35  Ne var ki bilgelik, onu benimseyen herkes tarafından doğrulanır.››
AÇIKLAMA: Bu sırada İsa Mesih’in yolunu hazırlamak üzere gönderilen Yahya, Kral Hirodes tarafından hapse atılmıştı (Matta 11:2). Ardından gelen Mesih’in Tanrı’nın Egemenliği’ni bir an evvel kurmasını bekleyen Yahya hiçbir şeyin değişmediğine şaşırmış, hatta İsa konusunda biraz imansızlığa kapılmıştı. Bu yüzden bazı öğrencilerini İsa’ya gönderip, ‘Gelecek Olan’ yani beklenen Mesih sen misin diye sormalarını buyurdu. İsa yaptıkları mucizeleri göstererek daha önce gördüğümüz gibi Mesih için söylenen kehanetlerin tümünü yerine getirdiğini belirtir (Luka 4:18-19). Yani İsa kendine düşen görevi tam müjdelendiği gibi tam tamına yerine getiriyordu ne var ki halkın önderleri ve din bilginleri kendisini reddettiklerinden dolayı bir ilerleme kaydedemiyordu. Sonra ümitsizliğe kapılan Yahya’yı şu sözlerle teşvik etmeye çalışır: ‘Benden ötürü sendeleyip düşmeyene ne mutlu!’. Aslında Yahya’nın bu tereddütlerini anlayışla karşılamak lazım çünkü İsa Mesih’e inanan bizler de dünyada gördüğümüz adaletsizliklerden dolayı zaman zaman inancımızı benzer şekilde sorgulayabiliyoruz. Ancak gerçek şu ki günü geldiğinde Rab planını harika bir şekilde tamamlayacaktır (İbraniler 10:35-39).
	Yahya’dan konu açılmışken Mesih onun esas kim olduğunu bildirmek için fırsatı kullanır. Dıştan bakılırsa çölde yaşayan, deve tüyünden giysi giyen ve yaban balı çekirgeyle beslenen Yahya bir hayli garip bir insandı (Matta 3:4). Ancak İsa’nın tespitine göre Yahya peygamberlerin gelişini müjdeledikleri Mesih’in yolunu hazırlayan ‘haberci’dir. Peygamber Malaki yaklaşık 450 sene önce böyle birinin çıkacağını söylemişti. Bu anlamda İsa’ya göre Yahya peygamberlerden de üstündür. Onu çok üstün kılan diğer bir niteliği de çok ‘küçük’ yani son derece alçakgönüllü olmasıydı. Nitekim Mesih’in öğretisine göre kim onun gibi çok ‘küçük’ olursa Rab’bin düzeninde o kadar da ‘büyük’ olur. Yani gerçek ‘büyüklük’ insan alçakgönüllülüğüyle ölçülür (Yuhanna 3:30).
Yahya’yı tanıyan ve vaftizine boyun eğen halk Mesih’in bu tespitini hemen onaylamıştı. Ne var ki vaftizini küçümseyen dik başlı Ferisiler için Mesih ‘Tanrı’nın kendileriyle ilgili tasarısını reddettiler’ der. Aslında asırlarca müjdelenen Tanrı’nın Egemenliği gelmesi için her şey hazırdı, ne var ki halkın ileri gelenleri hem Yahya’yı hem de Mesih’i reddettiklerinden dolayı olmadı. Sonra İsa bu durumu çarşıda oynayan çocuklara benzetir. Kaval çalınca oynayan yok, ağıt yakınca da ağlayan yok. Vaftizci Yahya son derece sade bir tarzla geldi ama ona ‘cinli’ denildi. İsa Mesih ise halkla iç içe yaşadı bu defa ona ‘obur ve ayyaş’ denildi. Yani benzetmede her şeyi deneyen çocuklar gibi insanları bir türlü tatmin edemediler. Asıl nedeni ise önderlerin tövbesiz yürekleriydi. Sonuç olarak İsa şu atasözüyle konuşmasını bitiriyor: ‘Bilgelik onu benimseyen herkes tarafından doğrulanır.’ Bilgelik derken, Tanrı’nın doğruları ve vahyi kastediyor. Bunu kim idrak edebilir? Dediğine göre ancak bunu imanla benimseyen insanlar derin hikmetini ve doğruluğunu anlayabilirler. Elçi Pavlus’un da belirttiği gibi ‘doğal’ mantıkla Tanrı’nın değerlerini anlamaya çalışan insanlara bu gerçekler saçma gelir. Ancak Tanrı’nın Ruh’uyla yönlendirilen insanlar Mesih’in düşüncesine sahip olurlar (1.Korintliler 2:6-16).
Mayıs 2
MESİH İLE KADINLAR
Luka 7:36-8:3
36  Ferisiler'den biri İsa'yı yemeğe çağırdı. O da Ferisi'nin evine gidip sofraya oturdu. 37-38  O sırada, kentte günahkâr olarak tanınan bir kadın, İsa'nın, Ferisi'nin evinde yemek yediğini öğrenince kaymaktaşından bir kap içinde güzel kokulu yağ getirdi. İsa'nın arkasında, ayaklarının dibinde durup ağlayarak, gözyaşlarıyla O'nun ayaklarını ıslatmaya başladı. Saçlarıyla ayaklarını sildi, öptü ve yağı üzerlerine sürdü. 39  İsa'yı evine çağırmış olan Ferisi bunu görünce kendi kendine, ‹‹Bu adam peygamber olsaydı, kendisine dokunan bu kadının kim ve ne tür bir kadın olduğunu, günahkâr biri olduğunu anlardı›› dedi. 40  Bunun üzerine İsa Ferisi'ye, ‹‹Simun›› dedi, ‹‹Sana bir söyleyeceğim var.›› O da, ‹‹Buyur, öğretmenim›› dedi. 41  ‹‹Tefeciye borçlu iki kişi vardı. Biri beş yüz, öbürü de elli dinar borçluydu. 42  Borçlarını ödeyecek güçte olmadıklarından, tefeci her ikisinin de borcunu bağışladı. Buna göre, hangisi onu çok sever?›› 43  Simun, ‹‹Sanırım, kendisine daha çok bağışlanan›› diye yanıtladı. İsa ona, ‹‹Doğru söyledin›› dedi. 44  Sonra kadına bakarak Simun'a şunları söyledi: ‹‹Bu kadını görüyor musun? Ben senin evine geldim, ayaklarım için bana su vermedin. Bu kadın ise ayaklarımı gözyaşlarıyla ıslatıp saçlarıyla sildi. 45  Sen beni öpmedin, ama bu kadın eve girdiğimden beri ayaklarımı öpüp duruyor. 46  Sen başıma zeytinyağı sürmedin, ama bu kadın ayaklarıma güzel kokulu yağ sürdü. 47  Bu nedenle sana şunu söyleyeyim, kendisinin çok olan günahları bağışlanmıştır. Çok sevgi göstermesinin nedeni budur. Oysa kendisine az bağışlanan, az sever.›› 48  Sonra kadına, ‹‹Günahların bağışlandı›› dedi. 49  İsa'yla birlikte sofrada oturanlar kendi aralarında, ‹‹Kim bu adam? Günahları bile bağışlıyor!›› şeklinde konuşmaya başladılar. 50  İsa ise kadına, ‹‹İmanın seni kurtardı, esenlikle git›› dedi.
8:1  Bundan kısa bir süre sonra İsa on iki öğrencisiyle birlikte köy kent dolaşmaya başladı. Tanrı'nın Egemenliği'ni duyurup müjdeliyordu. 2-3  Kötü ruhlardan ve hastalıklardan kurtulan bazı kadınlar, içinden yedi cin çıkmış olan Mecdelli denilen Meryem, Hirodes'in kâhyası Kuza'nın karısı Yohanna, Suzanna ve daha birçokları İsa'yla birlikte dolaşıyordu. Bunlar, kendi olanaklarıyla İsa'ya ve öğrencilerine yardım ediyorlardı.
AÇIKLAMA: Bir önceki bölümde din bilginleri Mesih’i hep günahkârlarla dost olup ayyaş ve oburlarla oturmakla suçladılar. Aslında İsa her kesime hitap etti, kendisini kabul etmeleri için herkese eşit fırsat verdi. Ne var ki bir çok defa vurguladığı gibi ancak kendi yüreklerini gören ve tövbeye yanaşanlar Mesih’in gerçek değerini biliyorlardı (5:31-32). Bu kez bir Ferisi’nin daveti üzerine İsa onun evine gidip yemeğe oturur. Bu sırada kapıdan bakan bir kadın birden içeri girer ve Mesih’in ayaklarına sarılır. Hıçkıra hıçkıra ağlayan kadın İsa’nın ayaklarını gözyaşlarıyla yıkar ve uzun saçlarıyla siler. Sonra beraberinde getirdiği parfümlü bir yağ alıp İsa’nın ayaklarına sürer. Haliyle odadaki herkes büyük şoka uğruyor çünkü kadın bunu yaparak toplumsal birçok tabuyu yıkıyordu. Erkeklerle kadınlar aynı sofraya oturmazlardı. Dahası bu kadının toplum tarafından kötü yani bir hayat kadını olarak biliniyordu. Tüm bunları bilen Mesih’in ona müdahale etmeyip de kadının bu tuhaf jestini kabul etmesi de herkesi daha da şaşırttı. Neler oluyor?

	Mesih, içinden kendisini yargılayan Ferisi’ye dönüp küçük bir benzetme anlatır. Tefeciye borçlu iki kişi var, biri beş yüz öbürü elli dinar borçludur. Bir dinar vasıfsız bir işçinin günlük ücretiydi, yani az bir para değil bu. Ne var tefeci ikisini bağışlayıp borcunu siler. Sonra İsa şu soruyu sorar: ‘Hangisi daha minnettar olup onu daha çok sever?’ Doğal olarak  çok borcu olan çok sever. Şimdi Mesih evine çağıran Ferisiyle ayaklarını yıkayan kadını kıyaslar. O günün örf ve adetlerine göre birini evine çağırdığın zaman kapıda onu öpüp ayaklarını yıkaman gerekiyordu. Sonra başına sürmesi için hoş kokulu yağ ikram etmen gerekiyordu. Ancak esasında Mesih’i sevmeyen bu Ferisi İsa’yı evine aldığında bunların hiç birini yapmadı. Kapıdan olup bitenleri izleyen kadının ağlaması ve birden içeri fırlamasının sebebi buydu. Eskiden kötü yollara düşen bu kadın Mesih’i tanıdıktan sonra tövbe etmiş onu izliyordu. Ancak Ferisi’nin İsa’ya yaptığı bu büyük ayıbı görünce dayanamayıp herkesin önünde Mesih’in kendisi için ne kadar değerli olduğunu göstermek istedi. Bununla kadın aynı zamanda Ferisi’nin yaptığı saygısızlığı yüzüne vurmuş oldu. Mesih’in benzetmesine göre esas kendisini çok seven bu hayat kadınıydı. O yüzden İsa ona dönüp ‘günahların bağışlandı’ der. Sonra herkesin şaşkınlığına karşın şunu da ekler, ‘İmanın seni kurtardı, esenlikle git.’
	Bu gibi olaylarda Mesih’in kadınlara verdiği üstün değeri görebiliyoruz. O dönemde kadınlar resmen evin kölesi olarak bakılıyordu. Doğan erkek çocuk bereket iken doğan kız lanet sayılırdı. İsa Mesih ise kadınlara öyle bakmazdı. Burada olduğu gibi kötü yollara düştüğü halde tövbe eden bu kadını onurlandırıyor. İncil’in bir çok yerinde Mesih’in kadınlara olan sevecen ve samimi tutumu sergilenir (Yuhanna 8:1-11). Hatta sekizinci bölümün başında okuduğumuz gibi bir çok kadının da Mesih’in izleyicileri arasında yer aldığını görüyoruz. Bunların çoğu kötü yollardan kurtulmuş ve hayatlarını Mesih’in müjdesine adamış kimselerdi. Dahası köy köy gezen Mesih’in havarilerine kendi olanaklarıyla yardım ediyorlardı. Böylece kadınları grubuna kabul eden Mesih onların erkeklerle eşdeğer olup Tanrı’nın Egemenliğine layık olduklarını gösterdi.
Mayıs 3
TANRI EGEMENLİĞİNİN SIRRI
Luka 8:4-8:21
4-5  Büyük bir kalabalığın toplandığı, insanların her kentten kendisine akın akın geldiği bir sırada İsa şu benzetmeyi anlattı: ‹‹Ekincinin biri tohum ekmeye çıktı. Ektiği tohumlardan kimi yol kenarına düştü, ayak altında çiğnenip gökteki kuşlara yem oldu. 6  Kimi kayalık yere düştü, filizlenince susuzluktan kuruyup gitti. 7  Kimi, dikenler arasına düştü. Filizlerle birlikte büyüyen dikenler filizleri boğdu. 8  Kimi ise iyi toprağa düştü, büyüyünce yüz kat ürün verdi.›› Bunları söyledikten sonra, ‹‹İşitecek kulağı olan işitsin!›› diye seslendi. 9-10  İsa, bu benzetmenin anlamını kendisinden soran öğrencilerine, ‹‹Tanrı Egemenliği'nin sırlarını bilme ayrıcalığı size verildi›› dedi. ‹‹Ama başkalarına benzetmelerle sesleniyorum. Öyle ki, ‹Gördükleri halde görmesinler, Duydukları halde anlamasınlar.› 11  ‹‹Benzetmenin anlamı şudur: Tohum Tanrı'nın sözüdür. 12  Yol kenarındakiler sözü işiten kişilerdir. Ama sonra İblis gelir, inanıp kurtulmasınlar diye sözü yüreklerinden alır götürür. 13  Kayalık yere düşenler, işittikleri sözü sevinçle kabul eden, ama kök salamadıkları için ancak bir süre inanan kişilerdir. Böyleleri denendikleri zaman imandan dönerler. 14  Dikenler arasına düşenler, sözü işiten ama zamanla yaşamın kaygıları, zenginlikleri ve zevkleri içinde boğulan, dolayısıyla olgun ürün vermeyenlerdir. 15  İyi toprağa düşenler ise, sözü işitince onu iyi ve sağlam bir yürekte saklayanlardır. Bunlar sabırla dayanarak ürün verirler.›› 16  ‹‹Hiç kimse kandil yakıp bunu bir kapla örtmez, ya da yatağın altına koymaz. Tersine, içeri girenler ışığı görsünler diye onu kandilliğe koyar. 17  Çünkü açığa çıkarılmayacak gizli hiçbir şey yok; bilinmeyecek, aydınlığa çıkmayacak saklı hiçbir şey yoktur. 18  Bunun için, nasıl dinlediğinize dikkat edin. Kimde varsa, ona daha çok verilecek. Ama kimde yoksa, kendisinde var sandığı bile elinden alınacak.››
19  İsa'nın annesiyle kardeşleri O'na geldiler, ama kalabalıktan ötürü kendisine yaklaşamadılar. 20  İsa'ya, ‹‹Annenle kardeşlerin dışarıda duruyor, seni görmek istiyorlar›› diye haber verildi. 21  İsa haberi getirenlere şöyle karşılık verdi: ‹‹Annemle kardeşlerim, Tanrı'nın sözünü duyup yerine getirenlerdir.››
AÇIKLAMA: Herkesin Mesih’e akın ettiği bu sırada İsa gerçekten kendisinden yana olanlara hitap etmek için benzetmeler yani kısa hikâyeler ve güncel örnekler kullanmaya başlar. Çünkü onu dinleyenler arasında ağzını arayan ve onu tuzağa düşürmeye çalışanlar da vardı. Bunlar İsa’nın anlattığı öykülerin derin anlamını yakalayamazken, Mesih’i sevenler bunların üzerinde düşünerek gizli sırlarını çözebiliyorlardı. Burada Mesih tohum eken bir çiftçi örneğini verir. Daha önce sürülmüş tarlaya çıkan ekinci sağ sola tohum serper. Haliyle bir kısmı yol kenarına, taşlı yerlere ve dikenli yerlere düşer dolayısıyla bunlar hiç ürün vermiyor. Ancak büyük bir kısmı da verimli toprağa düşer ve yüz katına kadar dönüş yapıyor. Başta Mesih’in ne demek istediğini anlayamayan havariler benzetmeyi açıklamasını isterler. İsa öncellikle neden artık benzetmelerle konuştuğunu açıklar: Tanrı Egemenliği’nin sırları İsa’yı reddedenlerce değil ‘işitecek kulağı olanlarca’ anlaşılsın diye.  Sonra açıklamasını şöyle sürdürür: Ekilen tohum Tanrı’nın sözü yani Mesih’in duyurduğu müjdedir. Dört çeşit toprak ise insanların dört farklı yürek tutumunu temsil eder. Kimisi yol gibi sert bir yüreğe sahiptir o yüzden Tanrı’nın sözünü duyduğunda hiç bir faydası yok, İblis de tohumu kapar. İkinci kişi yüreğinde ‘kayalar’ saklayan kişi. Tanrı’nın sözünü büyük sevinçle kabul eder ancak yüreğindeki kayaların kaldırılmasına müsaade etmediği için bir süre sonra kök salamayan tohum ölür. Bu kayalar toplum baskısı, aile ilişkileri, katı siyasi ve ideolojik görüşler gibi insanın tümden Mesih’e bağlanmasını engelleyen bir çok şey olabilir. Üçüncü toprak iyi tohumla birlikte dikenlere yer veren kişi. Zaman geçtikçe doğal olarak daha azgın dikenler filizlenen başakları boğar. Okuduğumuz gibi bu dikenler Tanrı’nın sözünü bastıran bu yaşamın kaygılarını, zenginlik ve zevklerini temsil eder. Tanrı’dan çok bu geçici heveslere yönelen kişi eninde sonunda Rab’den kopar gider. Son toprak esas Tanrı’nın aradığı verimli yürektir. Sabanla kırılmış ve ayıklanmış bu toprak, alçakgönüllü ve tövbekar yüreği sembolize eder. İşte bundan büyük bir hasat çıkar.
	Ardından Mesih kandil örneğini verir: Hiç kimse kandil yakıp onu gizlemez, tersine herkese ışık versin diye görünür bir yere koyar. Sonra İsa şunu ekler: ‘Açığa çıkarılmayacak gizli bir şey yoktur.’ Bununla neyi vurgulamaya çalışıyor? Bir önceki örnek ile bağdaştırdığımızda Mesih her yüreğin gizli tutumu eninde sonunda belli olacak demek istiyor. Birinin yüreği gerçek anlamda Mesih’e adanmış değilse günün sonunda hiç ürün ya da ışık veremeyecek. Ancak tam anlamıyla Tanrı’ya adanmış yüreğin ürünü büyük olduğu gibi ışığı ve etkisi de büyüktür. O yüzden gerçek imanlı bu ışığı saklamak yerine herkese yansıtmaya özen göstermeli ki başkaları da Rab’bin Nuru’na gelsin.
	Bu arada İsa’nın annesiyle kardeşleri onu görmek için dışarıda bekliyorlardı. Mesih ise şöyle yanıt verir: ‘Annemle kardeşlerim, Tanrı’nın sözünü duyup yerine getirenlerdir.’ Peki, Mesih bu sözle ailesini küçümsüyor muydu? Kesinlikle hayır! Ancak başka ayetlerden İsa’nın kardeşlerinin ilk başta kendisine inanmayıp onunla alay ettiklerini okuyoruz (Yuhanna 7:2-8). Annesine gelince Mesih çarmıhta ölürken bile hep onu düşündüğünü gösterdi (Yuhanna 19:26-27). Ne var ki burada İsa kan bağından daha güçlü bir ilişkiyi vurgulamak istiyor. Çünkü Mesih yeni bir aile kuruyordu. Kendisine iman edenler Tanrı’nın çocukları olup ruhsal açıdan Rab’bin ev halkına dahil oluyorlardı (Yuhanna 1:12) Fakat İsa’nın belirttiği gibi kişi bu ruhsal aileye ne kan bağıyla ne de etnik kimliğiyle giriyor, ancak Tanrı’nın sözünü duyup yerine getirenler girecek. Sonuç olarak Mesih Tanrı’nın yalnızca ‘imanlıyım’ diyenleri değil esas sözüne uyanları yanına alacağı mesajını pekiştiriyor.
Mayıs 4
BU ADAM KİM Kİ...
Luka 8:22-8:39
22  Bir gün İsa öğrencileriyle birlikte bir tekneye binerek onlara, ‹‹Gölün karşı yakasına geçelim›› dedi. Böylece kıyıdan açıldılar. 23  Teknede giderlerken İsa uykuya daldı. O sırada gölde fırtına koptu. Tekne su almaya başlayınca tehlikeli bir duruma düştüler. 24  Gidip İsa'yı uyandırarak, ‹‹Efendimiz, Efendimiz, öleceğiz!›› dediler. İsa kalkıp rüzgarı ve kabaran dalgaları azarladı. Fırtına dindi ve ortalık sütliman oldu. 25  İsa öğrencilerine, ‹‹Nerede imanınız?›› dedi. Onlar korku ve şaşkınlık içindeydiler. Birbirlerine, ‹‹Bu adam kim ki, rüzgara, suya bile buyruk veriyor, onlar da sözünü dinliyor!›› dediler.
26  Celile'nin karşısında bulunan Gerasalılar'ın memleketine vardılar. 27  İsa karaya çıkınca kentten bir adam O'nu karşıladı. Cinli ve uzun zamandan beri giysi giymeyen bu adam evde değil, mezarlık mağaralarda yaşıyordu. 28  Adam İsa'yı görünce çığlık atıp önünde yere kapandı. Yüksek sesle, ‹‹Ey İsa, yüce Tanrı'nın Oğlu, benden ne istiyorsun?›› dedi. ‹‹Sana yalvarırım, bana işkence etme!›› 29  Çünkü İsa, kötü ruha adamın içinden çıkmasını buyurmuştu. Kötü ruh adamı sık sık etkisi altına alıyordu. Adam zincir ve kösteklerle bağlanıp başına nöbetçi konulduğu halde bağlarını paralıyor ve cin tarafından ıssız yerlere sürülüyordu. 30  İsa ona, ‹‹Adın ne?›› diye sordu. O da, ‹‹Tümen›› diye yanıtladı. Çünkü onun içine bir sürü cin girmişti. 31  Cinler, dipsiz derinliklere gitmelerini buyurmasın diye İsa'ya yalvarıp durdular. 32  Orada, dağın yamacında otlayan büyük bir domuz sürüsü vardı. Cinler, domuzların içine girmelerine izin vermesi için İsa'ya yalvardılar. O da onlara izin verdi. 33  Adamdan çıkan cinler domuzların içine girdiler. Sürü dik yamaçtan aşağı koşuşarak göle atlayıp boğuldu. 34  Domuzları güdenler olup biteni görünce kaçtılar, kentte ve köylerde olayın haberini yaydılar. 35  Bunun üzerine halk olup biteni görmeye çıktı. İsa'nın yanına geldikleri zaman, cinlerden kurtulan adamı giyinmiş ve aklı başına gelmiş olarak İsa'nın ayakları dibinde oturmuş buldular ve korktular. 36  Olayı görenler, cinli adamın nasıl kurtulduğunu halka anlattılar. 37  O zaman Gerasa yöresinden gelen bütün kalabalık büyük bir korkuya kapılarak İsa'nın yanlarından ayrılmasını rica ettiler. O da geri dönmek üzere tekneye bindi. 38-39  Cinlerden kurtulan adam İsa'nın yanında kalmak için O'na yalvardı. Ama İsa, ‹‹Evine dön, Tanrı'nın senin için neler yaptığını anlat›› diyerek onu salıverdi. Adam da gitti, İsa'nın kendisi için neler yaptığını bütün kentte duyurdu.
AÇIKLAMA: Mesih’le havarilerinin kaldığı yer Celile gölünün kenarındaydı. Zaman zaman kalabalıklardan uzaklaşmak ve öğrencileriyle baş başa vakit geçirmek için hep birlikte bir tekneye binip göle açılırlardı.. Bu defa Mesih insanların dertleriyle ilgilenmekten fiziksel olarak öyle yoruldu ki tekneyle suya açılır açılmaz uykuya daldı. Celile gölü pek büyük sayılmaz, yani öbür yakaya varmak en fazla bir saat sürerdi. Ancak o gün ansızın büyük bir fırtına koptu. Güçlü bir rüzgarın kaldırdığı dalgalar onları yutacak gibi etraflarını sardı. Havarilerin bazıları tecrübeli balıkçılar olmalarına rağmen tekne su almaya başlayınca hepsi birden paniğe kapıldı. Sonra Mesih’i uyandırıp ‘Efendimiz öleceğiz!’ diye bağırmaya başladılar. İsa ayağa kalkıp rüzgarı ve dalgaları yüksek sesle azarladı. Bir anda fırtına dindi ve göl sütliman oldu. Sonra öğrencilerine dönerek, ‘Nerede imanınız?’ diye sordu. Bu inanılmaz mucizeyi gören adamlar ‘Bu adam kim ki,’ diyerek daha büyük bir korkuya kapıldılar. İmanlarını sorgulayan Mesih aslında şunu belirtmeye çalışıyordu: ‘Ben sizinle birlikteyken bize hiç bir şey olamaz.’ Hayatımızda her tür fırtına kopabilir, ancak İsa Mesih bizimleyse sorun yok demektir.

	Karşı yakaya vardıklarında çok ilginç bir manzarayla karşılaştılar. Uğradıkları Gerasa bölgesinde cine tutulmuş bir adam mezarlık mağaralarında yaşıyordu. Uzun zamandan beri bu durumda olan adam artık giysi bile giymiyordu ve tamamen kötü ruhun kontrolündeydi. Bölgedeki halk adamı zincir ve kösteklerle bağlayıp başına nöbetçi koyarak zapt etmeye çalıştılarsa da hiç işe yaramadı çünkü içindeki cinin olağanüstü kuvvetiyle zincirleri koparıp parçalıyordu. Böylece hiç kimse o bölgeden geçmezdi ve adam yalnız başına mezarlar arasında dolaşarak yaşıyordu. Bugün ise Mesih onun ziyaretine gelir. Uzaktan İsa’yı fark eden cinli adam yanına koşarak ‘Ey İsa, Yüce Tanrı’nın Oğlu benden ne istiyorsun?’ diye bağırdı. Adamın durumunu sezen İsa içindeki kötü ruhları sorguya çekmeye başlar. Adını sorunca ‘Tümen’ olduğunu öğrenir çünkü adamın içindeki cinler bir tümen kadar kalabalıktılar. Bir tümen ya da lejyon Roma ordusunda 6000 erden oluşan büyük bir asker birliğiydi. Demek ki yüzlerce, belki binlerce, kötü ruh aynı adama musallat olmuş içine sığınmışlar. Ama adam kurtulmak istiyordu ki koşarak İsa Mesih’in yanına gelip ayaklarına kapandı.
	Bu sırada kötü ruhlar dipsiz derinliklere mahkum edilmemek için Mesih’e yakarmaya başlarlar. Cinler yakınlarında bulunan büyük bir domuz sürüsünü göstererek  onlara girmek için izin talep ederler. Mesih’in izin vermesi üzerine kötü ruhlar domuz sürüsüne girer, deliren hayvanlar da yüksek bir yamaçtan göle atlayıp boğulurlar. Tüm bu olayı gören domuz sürüsünü güden adamlar şaşkınlık içinde çevre kentlerine koşup olup bitenleri duyurmaya başlarlar. Olanları görmek için mezarlığa gelen insanlar eskisi gibi deli bir cinli değil, giyinmiş ve aklı başına gelmiş bir adamın Mesih’in ayaklarının dibinde oturduğunu görürler. Ne var ki Mesih’in adama gösterdiği olağanüstü merhametine rağmen adamlar bir tek uğradıkları maddi zararı düşünerek İsa’nın bölgeden uzaklaşmasını rica ederler. Şifa bulan adam ise Mesih’le gelmek istiyor ama İsa müjdeyi duyurmak üzere onu ev halkına yollar. Bu öykü bazılarının zararsız sandıkları kötü ruhların korkunç oyunları hakkında çok şey öğretir. Aynı zamanda insanların ne kadar acımasız ve bencil davrandıklarını da gösterir. Ama en önemlisi cinlerin bile Mesih’in ‘Tanrı’nın Oğlu’ olduğunu bildiklerini kanıtlar. Böylece İsa hem doğa hem de cinlerin üzerinde yetkili olduğunu bir kere daha gösterir.
Mayıs 5
İMANIN GÜCÜ
Luka 8:40-8:56
40  Karşı yakaya dönen İsa'yı halk karşıladı. Çünkü herkes O'nu bekliyordu. 41  O sırada, havra yöneticisi olan Yair adında bir adam gelip İsa'nın ayaklarına kapandı, evine gelmesi için yalvardı. 42  Çünkü on iki yaşlarındaki biricik kızı ölmek üzereydi. İsa oraya giderken kalabalık O'nu her yandan sıkıştırıyordu. 43  On iki yıldır kanaması olan bir kadın da oradaydı. Varını yoğunu hekimlere harcamıştı; ama hiçbiri onu iyileştirememişti. 44  İsa'nın arkasından yetişip giysisinin eteğine dokundu ve o anda kanaması kesildi. 45  İsa, ‹‹Bana kim dokundu?›› dedi. Herkes inkâr ederken Petrus, ‹‹Efendimiz, kalabalık seni çepeçevre sarmış sıkıştırıyor›› dedi. 46  Ama İsa, ‹‹Birisi bana dokundu›› dedi. ‹‹İçimden bir gücün akıp gittiğini hissettim.›› 47  Yaptığını gizleyemeyeceğini anlayan kadın titreyerek geldi, İsa'nın ayaklarına kapandı. Bütün halkın önünde, O'na neden dokunduğunu ve o anda nasıl iyileştiğini anlattı. 48  İsa ona, ‹‹Kızım›› dedi, ‹‹İmanın seni kurtardı. Esenlikle git.›› 49  İsa daha konuşurken havra yöneticisinin evinden biri geldi. Yöneticiye, ‹‹Kızın öldü›› dedi, ‹‹Artık öğretmeni rahatsız etme.›› 50  İsa bunu duyunca havra yöneticisine şöyle dedi: ‹‹Korkma, yalnız iman et, kızın kurtulacak.›› 51  İsa adamın evine gelince Petrus, Yuhanna, Yakup ve kızın annesi babası dışında hiç kimsenin kendisiyle birlikte içeri girmesine izin vermedi. 52  Herkes kız için ağlıyor, dövünüyordu. İsa, ‹‹Ağlamayın›› dedi, ‹‹Kız ölmedi, uyuyor.›› 53  Kızın öldüğünü bildikleri için İsa'yla alay ettiler. 54  O ise kızın elini tutarak, ‹‹Kızım, kalk!›› diye seslendi. 55  Ruhu yeniden bedenine dönen kız hemen ayağa kalktı. İsa, kıza yemek verilmesini buyurdu. 56  Kızın annesiyle babası şaşkınlık içindeydi. İsa, olanları hiç kimseye anlatmamaları için onları uyardı.
AÇIKLAMA: Ezelden beri kadınlar ve çocuklar hep hor görülmüş, onlara gerektiği gibi değer verilmemiştir. Mesih’in onlara karşı yaklaşımı ve tutumu ise çok farklıydı. Bu bölümde çok utanç verici bir hastalığa yakalanan bir kadın ve ölen bir kız çocuğu söz konusu. İsa her birine çok özel bir ilgi gösterip şifa verir. En başta Yair isminde havra yöneticisi olan bir adam kızını iyileştirmesi için Mesih’in yanına gelip ayaklarına kapanır. Ölmek üzere olan biricik kızına dokunması için evine acilen çağırır. Mesih’le öğrencileri adamın evine doğru yol almaya başlar ancak etrafını saran ve onu her yönden sıkıştıran kalabalıktan ötürü İsa zor ilerliyor. Bu sırada on iki yıldır kanaması olan  bir kadın ‘İsa’ya bir dokunabilsem’ diyerek Mesih’e yaklaşmaya çalışıyordu. Kronik hastalığı olan bu kadın şifa bulmak ümidiyle varını yoğunu doktorlara harcamıştı ama hiç iyileşememişti. Aynı zamanda utanç verici bir durum olduğu için bunu herkesin önünde dile getirmek istemiyordu. O yüzden İsa’nın arkasına takılarak kaftanının kenarına dokunmak için çabalıyordu. Nihayet giysisine dokunmaya başardığında birden şifa bulduğunu hissetti. On iki yıldan beri bu mekruh hastalığa mahkum olan kadın bir anda özgür oldu. İçinden elbette sevinçten bayram ediyordu.
	Birden Mesih durup, ‘Bana kim dokundu?’ diyerek etrafa bakınmaya başladı. Şaşkın havarileri, kalabalıktan bir çok kişi ona dokunduğunu hatırlatır ama Mesih içinden  bir gücün akıp gittiğini hissetmişti. Yani bir çok kişi ona dokunuyordu ama tek bir kişi özel bir imanla dokundu ve İsa bunu hemen fark etti. Yaptığını daha fazla gizleyemeyeceğini anlayan kadın titreyerek Mesih’in önünde yere kapanıp öyküsünü anlatır. İsa da ona ‘İmanın seni kurtardı, esenlikle git’ cevabını verir. Peki Mesih neden bunu yaptı, yani kadını daha fazla utandırmaya ne gerek vardı? Aslında İsa’nın amacı kadını herkesin önünde rezil etmek değil, tersine herkesin kadının büyük imanını ve cesaretini görmesini istiyordu. Herkesin onunla birlikte sevinmesini istiyordu. Aynı zamanda Mesih’e içten ve samimi bir imanla yaklaşmanın ödülünü alan kadını tebrik etmek istiyordu.
	Bu sırada Yair’in evinden bir hizmetçi gelip kızının öldüğünü bildirir. Mesih’in yol boyunca oyalanmasına üzülen ve dolayısıyla kızını iyileştirmek için geç kaldığını düşünen babaya İsa ‘Korkma, yalnız iman et’ der. Böylece yola devam ettiler. Eve vardıklarında herkes evin gözbebeği olan küçük kız için ağlıyor. Başkaları yüksek sesle ağıt yakıyor. Bunları gören İsa ‘Ağlamayın, kız ölmedi, yalnızca uyuyor’ der. Tabii kızının ölüsünü gören ev halkı ne denilmek istendiğini hiç anlamadı, hatta bazıları onunla alay etti. Ama İsa Mesih’e göre ölüm sadece bir uyku (Yuhanna 11:11-13). Çünkü insanın ruhu hiç ölmüyor yalnızca geçici bir süreliğine bedenden ayrılıyor. Ancak dirilişte bir daha birleşiyor. Bu kez İsa herkesi dışarı gönderir ve bir tek en yakın üç öğrencisi ile kızın anne babasını alıp kızın yanına çıkar. Kızı elinden tutan Mesih ‘Kızım, kalk!’ diye seslenmesi üzerine çocuk birden canlanıp ayağa kalkar. Böylece İsa onu sağ salim anne babasına teslim eder. Bu iki olayda aslında tek bir gerçek vurgulanıyor, o da içten bir imanın gücü. Kanaması olan kadın ve ölen çocuğun babası Mesih’e yürekten inandı ve Rab onları ödüllendirdi. Bugün de Rab’be bu yürekle yaklaşanlar geri çevrilmeyecektir.

Mayıs 6
HAVARİLERE VERİLEN YETKİ
Luka 9:1-17
1  İsa, Onikiler'i yanına çağırıp onlara bütün cinler üzerinde ve hastalıkları iyileştirmek için güç ve yetki verdi. 2  Sonra onları Tanrı'nın Egemenliği'ni duyurmaya ve hastalara şifa vermeye gönderdi. 3  Onlara şöyle dedi: ‹‹Yolculuk için yanınıza hiçbir şey almayın: Ne değnek, ne torba, ne ekmek, ne para, ne de yedek mintan. 4  Hangi eve girerseniz, kentten ayrılıncaya dek orada kalın. 5  Sizi kabul etmeyenlere gelince, kentten ayrılırken onlara uyarı olsun diye ayaklarınızın tozunu silkin.›› 6  Onlar da yola çıktılar, her yerde Müjde'yi yayarak ve hastaları iyileştirerek köy köy dolaştılar. 7-8  Bölgenin kralı Hirodes bütün bu olanları duyunca şaşkına döndü. Çünkü bazıları Yahya'nın ölümden dirildiğini, bazıları İlyas'ın göründüğünü, başkaları ise eski peygamberlerden birinin dirildiğini söylüyordu. 9  Hirodes, ‹‹Yahya'nın başını ben kestirdim. Şimdi hakkında böyle haberler duyduğum bu adam kim?›› diyor ve İsa'yı görmenin bir yolunu arıyordu. 10  Elçiler geri dönünce, yaptıkları her şeyi İsa'ya anlattılar. Sonra İsa yalnızca onları yanına alıp Beytsayda denilen bir kente çekildi. 11  Bunu öğrenen halk O'nun ardından gitti. İsa onları ilgiyle karşıladı, kendilerine Tanrı'nın Egemenliği'nden söz etti ve şifaya ihtiyacı olanları iyileştirdi. 12  Günbatımına doğru Onikiler gelip O'na, ‹‹Halkı salıver de çevredeki köylere ve çiftliklere gidip kendilerine barınak ve yiyecek bulsunlar. Çünkü ıssız bir yerdeyiz›› dediler. 13  İsa, ‹‹Onlara siz yiyecek verin›› dedi. ‹‹Beş ekmekle iki balıktan başka bir şeyimiz yok›› dediler. ‹‹Yoksa bunca halk için yiyecek almaya biz mi gidelim?›› 14  Orada yaklaşık beş bin erkek vardı. İsa öğrencilerine, ‹‹Halkı yaklaşık ellişer kişilik kümeler halinde yere oturtun›› dedi. 15  Öğrenciler öyle yapıp herkesi yere oturttular. 16  İsa, beş ekmekle iki balığı aldı, gözlerini göğe kaldırarak şükretti; sonra bunları böldü ve halka dağıtmaları için öğrencilerine verdi. 17  Herkes yiyip doydu. Artakalan parçalardan on iki sepet dolusu toplandı.
AÇIKLAMA: Baştan gördüğümüz gibi İsa o günlerde yaygın diğer ‘Rabbiler’ gibi etrafına bir takım öğrenci alıp Tanrı’nın Sözünü öğretiyordu. Ancak onlardan farklı olarak Mesih ardından gelen havarileri kendi yetkisiyle donatıp mesajını yaymaya da gönderdi. Bir Rabbi (hoca) genellikle öğrencilerini bir yerde toplayıp Kutsal Yasa’yla ilgili öğretilerini ezberlemelerini sağlardı. Mesih ise öğrencilerine öğrettikten sonra onlara her türlü şifa vermek ve cin kovmak için yetkilendirip kendi adına öğretmelerine izin verdi. Unutmayalım ki bu öğrenciler yüksek okul mezunları değil, hepsi sıradan hatta hor görülen kesimden insanlardı. Yine de Rab bu kutsal görevi onların ellerine teslim etti. Onlar da son derece sadık bir şekilde köy köy gezerek İsa Mesih’in müjdesini yaydılar. Bu ara bu işi yapmak için hiç birinin maaşı da yoktu. Onun yerine vaaz verdikleri her yerde insanlar onların ihtiyaçlarını karşılıyordu. Böylece Mesih onlara her konuda Tanrı’ya güvenmeyi öğretti. Sonuç olarak hizmetleri öyle etkili oldu ki Celile Bölgesi üzerinde krallık yapan Hirodes bile onlardan haber aldı. O da şaşırdı çünkü tam bu sırada Mesih’in yolunu hazırlayan Yahya’yı öldürdü (bkz. Matta 14:1-12). Ne var ki Tanrı’nın Egemenliği zayıflamak yerine, Mesih’in havarilerinin hizmetiyle daha da hız kazanıyordu.
	Bu arada çok değer verdiği Yahya’nın öldüğü haberini alan İsa yeni dönmüş havarileriyle birlikte sakin bir yere çekilmek istedi. Mesih hem çok üzüldü hem de her gün kalabalıklarla gezmekten yoruldu. Ne var ki gideceği yeri öğrenen halk kendisinden önce oraya varıp İsa’nın onlarla ilgilenmesini istedi. Onları gören Mesih yine onlara acıdı ve hastalarına şifa vererek Tanrı’nın Egemenliğinden söz etti. Bütün gün böyle geçti ve akşam üstü öğrenciler Mesih’e yaklaşıp artık halkı salmasını söylediler. Bulundukları yer ıssız bir yerdi ve halk bir hayli acıkmıştı. Yine onlara acıyan Mesih öğrencilerine ‘Onlara siz yiyecek verin’ dedi. Buna çok şaşıran havariler bu kadar büyük bir kalabalığı doyurmanın imkansız olduğunu belirttiler çünkü kadın ve çocuk hariç toplanan erkek sayısı beş bin civarındaydı. Tabi onlar daha önce Mesih’in yetkisiyle bazı mucizeler yapmışlardı ama böyle bir şey yapmayı hiç düşünemiyorlardı. Oysa ki Mesih bunu da yapabileceklerini göstermeye çalışıyordu.
	Bu sırada bir çocuğun yanında getirdiği bir erzak İsa’ya getirildi: İki balık ve beş ekmek. Bununla ancak bir kaç kişi doyabilirdi ama Mesih herkesin ellişer kümeler halinde yere oturmasını buyurur. Sonra herkesin gözü önünde beş ekmekle iki balığı göğe kaldırıp Tanrı’ya şükretti. Ardından ekmekle balığı bölüp öğrencilerine dağıttı, onlar da halka verdiler. Böylece herkes doyana kadar ekmek ve balık çoğalmaya devam etti. Sonunda arta kalanları on iki sepete doldurdular. Gerçekten inanılmaz bir olaydı. Toplanan halkın sayısı muhtemelen on bini geçiyordu. O kadar büyük bir kalabalığı bir çocuğun erzakıyla doyurmak imkansızdır. Ancak Mesih için olanaksız bir şey yoktu. En önemlisi bununla sadece olağanüstü gücü değil, ilahi kimliğini de kanıtlamış oldu. Bugün bilim adamları maddenin hiç bir şekilde yaratılmadığını söylerler, yani evrende ne kadar madde varsa sabittir. Ancak İsa burada resmen yoktan yaratıyor. Bunu ancak Tanrı yapabilir. Aynı zamanda bu yetkiyi öğrencilerine teklif etmesi dikkatimizi çeker. Başka bir yerde İsa öğrencilerine bir hardal tanesi kadar imanınız olsa bir dağı yerinden oynatabilirsiniz dedi. Evet, Mesih’in gücü ve yetkisiyle yapamayacağımız bir şey yoktur.
Mayıs 7
İSA KİMDİR?
Luka 9:18-36
18  Bir gün İsa tek başına dua ediyordu, öğrencileri de yanındaydı. İsa onlara, ‹‹Halk benim kim olduğumu söylüyor?›› diye sordu. 19  Şöyle yanıtladılar: ‹‹Vaftizci Yahya diyorlar. Ama kimi İlyas, kimi de eski peygamberlerden biri dirilmiş, diyor.›› 20  İsa onlara, ‹‹Siz ne dersiniz›› dedi, ‹‹Sizce ben kimim?›› Petrus, ‹‹Sen Tanrı'nın Mesihi'sin›› yanıtını verdi. 21  İsa, onları uyararak bunu hiç kimseye söylememelerini buyurdu. 22  İnsanoğlu'nun çok acı çekmesi, ileri gelenler, başkâhinler ve din bilginlerince reddedilmesi, öldürülmesi ve üçüncü gün dirilmesi gerektiğini söyledi. 23  Sonra hepsine, ‹‹Ardımdan gelmek isteyen kendini inkâr etsin, her gün çarmıhını yüklenip beni izlesin›› dedi, 24  ‹‹Canını kurtarmak isteyen onu yitirecek, canını benim uğruma yitiren ise onu kurtaracaktır. 25  İnsan bütün dünyayı kazanıp da canını yitirirse, canından olursa, bunun kendisine ne yararı olur? 26  Kim benden ve benim sözlerimden utanırsa, İnsanoğlu da kendisinin, Babası'nın ve kutsal meleklerin görkemi içinde geldiğinde o kişiden utanacaktır. 27  Size gerçeği söyleyeyim, burada bulunanlar arasında, Tanrı'nın Egemenliği'ni görmeden ölümü tatmayacak olanlar var.››
28  Bu sözleri söyledikten yaklaşık sekiz gün sonra İsa, yanına Petrus, Yuhanna ve Yakup'u alarak dua etmek üzere dağa çıktı. 29  İsa dua ederken yüzünün görünümü değişti, giysileri şimşek gibi parıldayan bir beyazlığa büründü. 30-31  O anda görkem içinde beliren iki kişi İsa'yla konuşmaya başladılar. Bunlar Musa ile İlyas'tı. İsa'nın yakında Yeruşalim'de gerçekleşecek olan ayrılışını konuşuyorlardı. 32  Petrus ile yanındakilerin üzerine uyku çökmüştü. Ama uykuları iyice dağılınca İsa'nın görkemini ve yanında duran iki kişiyi gördüler. 33  Bunlar İsa'nın yanından ayrılırken Petrus İsa'ya, ‹‹Efendimiz›› dedi, ‹‹Burada bulunmamız ne iyi oldu! Üç çardak kuralım: Biri sana, biri Musa'ya, biri de İlyas'a.›› Aslında ne söylediğinin farkında değildi. 34  Petrus daha bunları söylerken bir bulut gelip onlara gölge saldı. Bulut onları sarınca korktular. 35  Buluttan gelen bir ses, ‹‹Bu benim Oğlum'dur, seçilmiş Olan'dır. O'nu dinleyin!›› dedi. 36  Ses kesilince İsa'nın tek başına olduğu görüldü. Öğrenciler bunu gizli tuttular ve o günlerde hiç kimseye gördüklerinden söz etmediler.
AÇIKLAMA: Bugün olduğu gibi Mesih’in gününde de esas kim olduğu ile ilgili tartışmalar sürüyordu. Gerçekleştirdiği mucizeler ve harikalar O’nun olağanüstü bir yetkiye sahip olduğunu açık açık kanıtlamıştı. Böylece herkes ‘Bu adam kim ki...’ sorusunu tartışıyordu. Bu kez İsa’nın kendisi konuyu açıyor ve havarilerine doğrudan ‘Halk benim kim olduğumu söylüyor?’ diye sorar. Onlar da ‘Kimi ölümden dirilmiş Yahya, kimi hayata dönmüş bir başka peygamber, kimisi son günlerde gelmesi beklenen İlyas olduğunu söylüyor’ diye yanıtladılar (Malaki 4:3). Sonra İsa’nın onlara kendi görüşlerini sorması üzerine Petrus büyük eminlikle ‘Sen Tanrı’nın Mesih’isin’ diye cevap verir. Esas doğru yanıt buydu. İsa baştan beri bir çok peygamberin yazısında geçen büyük Kral ve Kurtarıcı. Ancak ne ilginçtir ki İsa bunu henüz herkese duyurmalarına izin vermiyor. Neden? Bir yandan İsa halkın kendisine maddi ve siyasi menfaatleriyle bağlanmasını istemiyordu. Öbür yandan İsa vaat edilen krallığı getirmeden önce kurban olup insanlık uğruna ölmesi gerektiğini biliyordu. Böylece öğrencilerine yakında halk önderlerinin gazabına uğrayıp öleceğini ve üçüncü gün dirileceğini belirtir. Aslında tüm bunlar da kutsal yazılar uyarınca Mesih’in başına gelmesi gereken olaylardı, çünkü ancak bu şekilde tam bir kurtuluş sağlayabilirdi (Luka 24:26-27).
	Sonra Mesih ardından gelmek isteyen kişileri sıkı sıkıya uyarmaya başlar. İsa’nın öğrenci olarak kabul ettiği kişiler için üç temel şartı vardı: 1. Kendini inkar etsin, 2. Çarmıhını yüklensin, 3. Beni izlesin. Mesih’in yolunda ego ve gurura yer yoktur. Kişi bir kere ölümü göze almalıdır. Önemli olan Tanrı’nın isteğine uyarak Mesih’in yolunda ilerlemektir. Mesih’i izlemek demek buyruklarına uymak ve gerektiğinde O’nunla birlikte zulme uğramak demektir. Böylece İsa ardından gelmek isteyenleri kendi egolarını tatmin etmekten vazgeçip kendisini takip etmeye çağırır. Çoğu insan bu hayatta canlarını kurtarmakla uğraşıp kendi menfaatlerini muhafaza etmeye çalışır ama günün sonunda hepsini kaybeder. Mesih ise bizi tüm bunlardan vazgeçmeye davet eder öyle ki hayatın sonunda hepsini fazlasıyla geri kazanalım. Tabi ikinci yolu seçen bu dünyada pek çok sıkıntı yaşayacak. Hatta bazen Mesih’e olan inancını inkar etmeyi bile düşünebilir. Fakat inkar eden hem bu hayatı hem de sonraki hayatı tümden kaybeder. Kaldı ki Mesih’i izlemek istersek O’nun uğradığı zorluklara boyun eğip çarmıh yoluna girmeliyiz.
	Konuşmasının sonunda Mesih gizemli bir şey söyler: ‘Burada Tanrı’nın Egemenliğini görmeden ölümü tatmayacak olanlar var.’ Bir kaç gün sonra Mesih kendisine en yakın gördüğü üç havarisiyle birlikte yüksek bir dağa çıkar ve bahsettiği görkemi kısmen de olsa onlara gösterir. Oradayken birden İsa’nın görünümü değişir ve şimşek gibi parıldayan bir beyazlığa bürünür. Dahası iki kişi yanında belirir: Musa ve İlyas. Aralarında yakında Mesih’in başına gelecek kötü olayları konuşuyorlardı. Olup bitenleri şaşkınlıkla izleyen Petrus Musa’yla İlyas’ın ayrıldıklarını fark edince hepsini bir arada tutmak için üç çardak yapmayı önerir. Tabi Petrus ve diğer havariler için bunlara şahit olmak muhteşem bir onur ve şerefti. Sonuçta Yahudiler için Musa, Kutsal Yasa’yı temsil ediyordu, İlyas da büyük peygamberlerden biriydi. Öğretmenleri İsa’yı bu kadar önemli iki şahsın arasında görmek gerçekten büyük bir olaydı. Ancak Petrus daha bunları söylerken birden koyu bir bulut etraflarını sardı ve gökten Tanrı’nın sesi ‘Bu benim Oğlum’dur, seçilmiş Olan’dır. O’nu dinleyin’ dediğini işittiler. Yani Tanrı’nın kendisi şüpheye hiç yer bırakmayacak şekilde İsa’nın kim olduğunu belirtir. İsa Mesih en büyük peygamberlerden bile çok ama çok daha üstün bir konuma sahiptir, çünkü o Tanrı’nın Oğlu’dur. Böylece Tanrı, İsa’nın gerçek kimliğini doğrulamakla beraber esas izlenilmeye layık olan tek kişi olduğunu da belirtir.

Mayıs 8
İMANSIZ KUŞAK
Luka 9:37-50
37  Ertesi gün dağdan indikleri zaman, İsa'yı büyük bir kalabalık karşıladı. 38  Kalabalığın içinden bir adam, ‹‹Öğretmenim›› diye seslendi, ‹‹Yalvarırım, oğlumu bir gör, o tek çocuğumdur. 39  Bir ruh onu yakalıyor, o da birdenbire çığlık atıyor. Ruh onu, ağzından köpükler gelene dek şiddetle sarsıyor. Bedenini yara bere içinde bırakarak güçbela ayrılıyor. 40  Ruhu kovmaları için öğrencilerine yalvardım, ama başaramadılar.›› 41  İsa şöyle karşılık verdi: ‹‹Ey imansız ve sapmış kuşak! Sizinle daha ne kadar kalıp size katlanacağım? Oğlunu buraya getir.›› 42  Çocuk daha İsa'ya yaklaşırken cin onu yere vurup şiddetle sarstı. Ama İsa kötü ruhu azarladı, çocuğu iyileştirerek babasına geri verdi. 43-44  Herkes Tanrı'nın büyük gücüne şaşıp kaldı. Herkes İsa'nın bütün yaptıkları karşısında hayret içindeyken, İsa öğrencilerine, ‹‹Şu sözlerime iyice kulak verin›› dedi. ‹‹İnsanoğlu, insanların eline teslim edilecek.›› 45  Onlar bu sözü anlamadılar. Sözü kavramasınlar diye anlamı kendilerinden gizlenmişti. Üstelik İsa'ya bu sözle ilgili soru sormaktan korkuyorlardı.
46  Öğrenciler, aralarında kimin en büyük olduğunu tartışmaya başladılar. 47-48  Akıllarından geçeni bilen İsa, küçük bir çocuğu tutup yanına çekti ve onlara şöyle dedi: ‹‹Bu çocuğu benim adım uğruna kabul eden, beni kabul etmiş olur. Beni kabul eden de beni göndereni kabul etmiş olur. Aranızda en küçük kim ise, işte en büyük odur.›› 49  Yuhanna buna karşılık, ‹‹Efendimiz›› dedi, ‹‹Senin adınla cin kovan birini gördük, ama bizimle birlikte seni izlemediği için ona engel olmaya çalıştık.›› 50  İsa, ‹‹Ona engel olmayın!›› dedi. ‹‹Size karşı olmayan, sizden yanadır.››
AÇIKLAMA: İsa beklenen Mesih, Tanrı Oğlu olduğunu açıkça kanıtlamıştı, ne var ki kendi öğrencileri dahi etrafındaki herkesin aklı farklı menfaatlere dalıp gitmişti. Dağdan iner inmez diğer havarilerin etrafında toplanan büyük bir kalabalıkla karşılaşır. Meğer ki adamın biri cinli oğlunu şifa bulmak için İsa’nın havarilerine getirdi fakat nedense ona bir türlü yardım edemediler. Mesih’in yaklaştığını görünce adam ona seslenip oğluna yardım etmesi için yalvarmaya başlar. Dediğine göre kötü ruh tek oğlunu yakaladığında onu öyle şiddetle sarsıyor ki çığlık atarak ağzından köpükler saçıyor. Hatta zaman zaman cin çocuğu suya ve ateşe düşürerek öldürmeye de çalışıyor (Matta 17:15). Durumu sezen Mesih kalabalığa ve özellikle kendi öğrencilerine yönelip, ‘Ey imansız ve sapmış kuşak!’ diyerek onları azarlar. Peki neden bu kelimeleri sarf etti? Şimdiye kadar İsa yaklaşık üç yıl boyunca bölgenin her yerini dolaşmış ve nice insanlara yardım etmişti. Ne var ki halk kendisine hala tam anlamıyla inanmıyordu. Çocuğun babası da tam olarak İsa’nın yetkisine güvenmiyordu (Markos 9:21-24). İsa’nın öğrencileri de Mesih’in gücüne gerçek anlamda inanmayıp hala kendi menfaatlerini kovalıyorlardı.
Mesih yine de bedeni yara bere içinde olan çocuğa acıyıp tek sözle kötü ruhun içinden çıkmasını buyurur. Çocuğu şiddetle yere vurduktan sonra cin onun bedenini terk edip ayrılır. Böylece İsa iyileşmiş çocuğu babasına teslim eder. Herkes bir kere daha İsa Mesih’in sergilemiş olduğu olağanüstü yetkiye şaşıp kalır. Olaydan sonra İsa’nın öğrencileri özel olarak, ‘Biz neden kötü ruhu kovamadık?’ diye Mesih’e sorar. İsa öncellikle kıt imanlarını işaret eder ve ayrıca bu tür kötü ruhun ancak yoğun dua sonucu kovulduğunu belirtir (Markos 9:29). Bu sırada Mesih öğrencilerine ölüm ve dirilişinden bir daha söz eder. Ancak onlar yine kendi farklı düşüncelerinden dolayı Mesih’in ne söylemek istediğini hiç anlamadılar. Onlar halkın çoğu gibi İsa’nın bir an evvel siyasi bir egemenlik kuracağını umuyorlardı. Yani onlar maddi bir krallığa odaklanmışken İsa onları öncellikle manevi bir düzene hazırlamaya çalışıyordu. Ama onlar bunun ruhsal boyutunu algılayacak bir imana sahip olmadıkları için Mesih’in olduğundan bambaşka bir frekanstaydılar.
Hemen sonra, Mesih’le kendi öğrencileri arasındaki beklenti farkını örnekleyen bir olay var. Havariler kurulacak krallıkta kimin en büyük konuma sahip olacağını tartışırken Mesih onları azarlar. Sonra küçük bir çocuk yanına alıp onu alçakgönüllülük örneği olarak kullanır. İsa’nın dediğine göre egemenliğinde büyük olmak demek önce kendini küçük saymak demek. Yani kendini büyütmek yerine insan başkalarına hizmet etmek adına kendini alçaltmalı. Yine de ilerleyen ayetlerden havarilerinin ne demek istediğini anlamadıkları belli oluyor. Onlar gruptan olmayanı kıskanıp durdurmaya çalışırken Mesih ‘Size karşı olmayan, sizden yanadır’ diye cevap verir. Sonuç olarak Mesih’in sözünün ettiği egemenliğin öncellikle insanın yürek tutumunu değiştiren ve samimi iman gerektiren ruhsal bir düzen olduğu anlaşılmakta. Öğrencileri bunu başta anlamadılar ama Kutsal Ruh’un yardımıyla zamanla bunu sırrını çözdüler (Elçilerin İşleri 2).
Mayıs 9
YERUŞALİM’E DOĞRU
Luka 9:51-10:24
51  Göğe alınacağı gün yaklaşınca İsa, kararlı adımlarla Yeruşalim'e doğru yola çıktı. 52  Kendi önünden haberciler gönderdi. Bunlar, kendisi için hazırlık yapmak üzere gidip Samiriyeliler'e ait bir köye girdiler. 53  Ama Samiriyeliler İsa'yı kabul etmediler. Çünkü Yeruşalim'e doğru gidiyordu. 54  Öğrencilerden Yakup'la Yuhanna bunu görünce, ‹‹Rab, bunları yok etmek için bir buyrukla gökten ateş yağdırmamızı ister misin?›› dediler. 55  Ama İsa dönüp onları azarladı. 56  Sonra başka bir köye gittiler.
57  Yolda giderlerken bir adam İsa'ya, ‹‹Nereye gidersen, senin ardından geleceğim›› dedi. 58  İsa ona, ‹‹Tilkilerin ini, kuşların yuvası var, ama İnsanoğlu'nun başını yaslayacak bir yeri yok›› dedi. 59  Bir başkasına, ‹‹Ardımdan gel›› dedi. Adam ise, ‹‹İzin ver, önce gidip babamı gömeyim›› dedi. 60  İsa ona şöyle dedi: ‹‹Bırak ölüleri, kendi ölülerini kendileri gömsün. Sen gidip Tanrı'nın Egemenliği'ni duyur.›› 61  Bir başkası, ‹‹Ya Rab›› dedi, ‹‹Senin ardından geleceğim ama, izin ver, önce evimdekilerle vedalaşayım.›› 62  İsa ona, ‹‹Sabanı tutup da geriye bakan, Tanrı'nın Egemenliği'ne layık değildir›› dedi. 10: 1  Bu olaylardan sonra Rab yetmiş kişi daha görevlendirdi. Bunları ikişer ikişer, kendisinin gideceği her kente, her yere kendi önünden gönderdi. 2  Onlara, ‹‹Ürün bol, ama işçi az›› dedi, ‹‹Bu nedenle ürünün sahibi Rab'be yalvarın, ürününü kaldıracak işçiler göndersin. 3  Haydi gidin! İşte, sizi kuzular gibi kurtların arasına gönderiyorum. 4  Yanınıza ne kese, ne torba, ne de çarık alın. Yolda hiç kimseyle selamlaşmayın. 5  Hangi eve girerseniz, önce, ‹Bu eve esenlik olsun!› deyin. 6  Orada esenliksever biri varsa, dilediğiniz esenlik onun üzerinde kalacak; yoksa, size dönecektir. 7  Girdiğiniz evde kalın, size ne verirlerse onu yiyip için. Çünkü işçi ücretini hak eder. Evden eve taşınmayın. 8  ‹‹Bir kente girdiğinizde sizi kabul ederlerse, önünüze konulanı yiyin. 9  Orada bulunan hastaları iyileştirin ve kendilerine, ‹Tanrı'nın Egemenliği size yaklaştı› deyin. 10-11  Ama bir kente girdiğinizde sizi kabul etmezlerse, o kentin caddelerine çıkıp şöyle deyin: ‹Kentinizden ayaklarımızda kalan tozu bile size karşı silkiyoruz. Yine de şunu bilin ki, Tanrı'nın Egemenliği yaklaştı.› 12  Size şunu söyleyeyim, yargı günü o kentin hali Sodom Kenti'nin halinden beter olacaktır. 13  ‹‹Vay haline, ey Horazin! Vay haline, ey Beytsayda! Sizlerde yapılan mucizeler Sur ve Sayda'da yapılmış olsaydı, çoktan çul kuşanıp kül içinde oturarak tövbe etmiş olurlardı. 14  Ama yargı günü sizin haliniz Sur ve Sayda'nın halinden beter olacaktır. 15  Ya sen, ey Kefarnahum, göğe mi çıkarılacaksın? Hayır, ölüler diyarına indirileceksin! 16  ‹‹Sizi dinleyen beni dinlemiş olur, sizi reddeden beni reddetmiş olur. Beni reddeden de beni göndereni reddetmiş olur.›› 17  Yetmişler sevinç içinde döndüler. ‹‹Ya Rab›› dediler, ‹‹Senin adını andığımızda cinler bile bize boyun eğiyor.›› 18  İsa onlara şöyle dedi: ‹‹Şeytan'ın gökten yıldırım gibi düştüğünü gördüm. 19  Ben size, yılanları ve akrepleri ayak altında ezmek ve düşmanın bütün gücünü alt etmek için yetki verdim. Hiçbir şey size zarar vermeyecektir. 20  Bununla birlikte, ruhların size boyun eğmesine sevinmeyin, adlarınızın gökte yazılmış olmasına sevinin.›› 21  O anda İsa Kutsal Ruh'un etkisiyle coşarak şöyle dedi: ‹‹Baba, yerin ve göğün Rabbi! Bu gerçekleri bilge ve akıllı kişilerden gizleyip küçük çocuklara açtığın için sana şükrederim. Evet Baba, senin isteğin buydu. 22  ‹‹Babam her şeyi bana teslim etti. Oğul'un kim olduğunu Baba'dan başka kimse bilmez. Baba'nın kim olduğunu da Oğul'dan ve Oğul'un O'nu tanıtmak istediği kişilerden başkası bilmez.›› 23  Sonra öğrencilerine dönüp özel olarak şöyle dedi: ‹‹Sizin gördüklerinizi gören gözlere ne mutlu! 24  Size şunu söyleyeyim, nice peygamberler, nice krallar sizin gördüklerinizi görmek istediler, ama göremediler. Sizin işittiklerinizi işitmek istediler, ama işitemediler.››
AÇIKLAMA: Mesih dağın başında Musa ve İlyas ile görüştüğünde ilerdeki ayrılışını konuşuyorlardı (9:31). İsa dünyaya ne için geldiğini çok iyi biliyordu. Öğrencilerine bir çok defa söylediği gibi Mesih’in ihanete uğrayarak çarmıha gerilip üç gün sonra dirilmesi ve sonra göğe alınıp Babasının yanına dönmesi gerekiyordu. Böylece insanlık uğruna kendini kurban olarak sunduktan sonra egemenliğinin kurulması için gökte kalması gerek (Elçilerin 3:21). Şimdi misyonunu tamamlamak üzere Yeruşalim’e kararlı adımlarla ilerlemeye başlar. Celile bölgesinden Yeruşalim kentine giderken İsa’nın Yahudilerin nefret ettiği Samiriyeliler’in bölgesinden geçmesi gerek. O sırada bazı Samiriyeli İsa’yı hor görüp köylerinde kalmasına izin vermiyor. Havarilerin bazısı onların üzerine ateş yağdırmak isterken Mesih buna izin vermiyor. Çünkü bu aşamada amacı insanları yargılamak değil, kurtuluşa çağırmaktı.
	Bu sırada daha bir çok kişi Mesih’in grubuna katılmak istiyordu ancak İsa kendisini izlemenin ne kadar zor olduğunu belirterek bir çoğunu soğuttu. Sonuçta Mesih zengin biri değildi dolayısıyla yolda giderken akşamleyin öğrencileriyle açık havada uyurdu. Başka biri ‘İzin ver önce gidip babamı gömeyim’ der. Mesih’in ‘bırak ölüleri, kendi ölülerini kendileri gömsün’ sözü dikkatimizi çeker. Aslında büyük ihtimalle adamın babası henüz ölmemişti ama yakında ölebilir kaygısıyla İsa’yı izlemeyi erteletmek istiyordu. Mesih ise ardından gelecek kişilerin tümden kararlı olmalarını talep ediyordu. Bir başkası önce ailesiyle vedalaşmak istedi. Ancak Mesih, başka bir çok yerde belirttiği gibi, ailesini Tanrı’nın Egemenliğinden üstün tutanın kendisini izlemeye layık olmadığını hatırlatır (Matta 10:37). Sonuç olarak Mesih’in gittiği yer belli: O çarmıha doğru gidiyordu. O yüzden ardından gelecek olanlar da bunu göze almalıdır.
	Yolda giderken İsa öğrencilerini müjdeyi yöredeki köylerde son bir kere duyurmak için yollar. Ama bu kez sadece on iki havari değil, yetmiş kişi söz konusu. Demek ki İsa’yı yakından izleyenin sayısı yetmişe kadar yükselmişti. Onları yolcu ederken bir kaç önemli talimat verir: Müjdeleme görevinden başka bir işe sapmamaları gerek. Kendi rahatlarını düşünerek ev ev dolaşmamaları gerek. Önlerine konulan yemeği sorun yaratmadan yemeleri gerek. Mesih’in mesajını kabul etmeyen şehirleri Tanrı’nın gazabına teslim edip bir sonrakine devam etmeleri gerek. Böylece yetmişler yola çıkar. Bir süre sonra geri döndüklerinde Mesih’in yetkisiyle yaptıklarını büyük heyecanla anlatmaya başlarlar. Kimi mucize yaptı, kimisi cinleri kovdu. Bunu duyan İsa Şeytan’ın düşüşünü anımsatır. İblis’in baştan beri hiç şansı yoktu. Mesih’in gelişiyle de sonu kesinleşti. Bunun üzerine İsa Mesih onların esas ne için sevinmeleri gerektiğini söyler: ‘Adlarınızın gökte yazılmış olmasına sevinin.’ Esas önemli olan işte bu! Bir çok kişi Mesih adına büyük işlere imza atmak istiyor ancak öncellikli olan kendisine içten iman edip sonsuz hayata sahip olduğumuza emin olmak.
Mayıs 10
GERÇEK SEVGİ
Luka 10:25-42
25  Bir Kutsal Yasa uzmanı İsa'yı denemek amacıyla gelip şöyle dedi: ‹‹Öğretmenim, sonsuz yaşamı miras almak için ne yapmalıyım?›› 26  İsa ona, ‹‹Kutsal Yasa'da ne yazılmıştır?›› diye sordu. ‹‹Orada ne okuyorsun?›› 27  Adam şöyle karşılık verdi: ‹‹Tanrın Rab'bi bütün yüreğinle, bütün canınla, bütün gücünle ve bütün aklınla seveceksin. Komşunu da kendin gibi seveceksin.›› 28  İsa ona, ‹‹Doğru yanıt verdin›› dedi. ‹‹Bunu yap ve yaşayacaksın.›› 29  Oysa adam kendini haklı çıkarmak isteyerek İsa'ya, ‹‹Peki, komşum kim?›› dedi. 30  İsa şöyle yanıt verdi: ‹‹Adamın biri Yeruşalim'den Eriha'ya inerken haydutların eline düştü. Onu soyup dövdüler, yarı ölü bırakıp gittiler. 31  Bir rastlantı olarak o yoldan bir kâhin geçiyordu. Adamı görünce yolun öbür yanından geçip gitti. 32  Bir Levili de oraya varıp adamı görünce aynı şekilde geçip gitti. 33  O yoldan geçen bir Samiriyeli ise adamın bulunduğu yere gelip onu görünce, yüreği sızladı. 34  Adamın yanına gitti, yaralarının üzerine yağla şarap dökerek sardı. Sonra adamı kendi hayvanına bindirip hana götürdü, onunla ilgilendi. 35  Ertesi gün iki dinar çıkararak hancıya verdi. ‹Ona iyi bak› dedi, ‹Bundan fazla ne harcarsan, dönüşümde sana öderim.› 36  ‹‹Sence bu üç kişiden hangisi haydutlar arasına düşen adama komşu gibi davrandı?›› 37  Yasa uzmanı, ‹‹Ona acıyıp yardım eden›› dedi. İsa, ‹‹Git, sen de öyle yap›› dedi.
38  İsa, öğrencileriyle birlikte yola devam edip bir köye girdi. Marta adında bir kadın İsa'yı evinde konuk etti. 39  Marta'nın Meryem adındaki kızkardeşi, Rab'bin ayakları dibine oturmuş O'nun konuşmasını dinliyordu. 40  Marta ise işlerinin çokluğundan ötürü telaş içindeydi. İsa'nın yanına gelerek, ‹‹Ya Rab›› dedi, ‹‹Kardeşimin beni hizmet işlerinde yalnız bırakmasına aldırmıyor musun? Ona söyle de bana yardım etsin.›› 41  Rab ona şu karşılığı verdi: ‹‹Marta, Marta, sen çok şey için kaygılanıp telaşlanıyorsun. 42  Oysa gerekli olan tek bir şey vardır. Meryem iyi olanı seçti ve bu kendisinden alınmayacak.››
AÇIKLAMA: Gittiği her yerde din bilginleri Mesih’le bazı güncel konuları açıp tartışmak istiyorlardı. Bazıları İsa’ya gerçek anlamda hayranlık duyuyordu, bazısı ise onun yanlış bir sözünü yakalamaya çalışıyorlardı. Bu kez bir yasa uzmanı güzel bir soru sorar: ‘Öğretmenim, sonsuz yaşamı miras almak için ne yapmalıyım?’  Sorusundan insanın kendi çabalarıyla kurtulabildiğine inandığı anlaşılıyor. O yüzden Mesih Yasa’nın ne söylediğini sorar. Din bilgini Yasa’nın özeti olan en önemli iki buyruğu sıralar: 1. Tanrı’yı bütün varlığınla sev, 2. Komşunu kendin gibi sev. Mesih cevabını takdir ederken şunu da ekler: ‘Bunu yap ve yaşayacaksın’. İşte sorun bu, Yasa’nın en temel buyruklarını bile tam anlamıyla yerine getirmek imkansızdır (bkz. Rom 7:13-25, Gal 3:10-14). Kendini aklamak isteyen adam bu kez tartışmalı bir konuyu açar: ‘Komşum kim?’ diye sorar. Yahudilere göre sevilmesi gereken komşu diğer Yahudilerdi. Acaba İsa bu hassas konu için ne diyecek? Mesih bu konudaki öğretisini küçük ama son derece anlamlı bir hikayeyle açıklar.

	Adamın biri, muhtemelen bir Yahudi, Yeruşalim’den Eriha’ya inen yaklaşık 25 kilometrelik engebeli yoldan ilerliyordu. Aniden bir takım haydut etrafını kuşatır, onu soyup döver ve yarı ölü yolun kenarına atıp giderler. Bir süre sonra tapınakta görev yapan bir kahin yaklaşır ama yaralı vatandaşı görünce yanından geçip kaçar. Kısa bir süre sonra tapınakta kâhinlere yardım eden Levililer’den biri de oradan geçer ve aynı şekilde yardım etmeden yoluna devam eder. Sonra bir Samiriyeli aynı yoldan geçer. Şimdi Yahudiler Samiriyeliler’den nefret ederlerdi çünkü onlar tam Yahudi değil, melez bir halktılar. Ne var ki bu Samiriyeli yaralı Yahudi’yi görünce ona yardım etmek için yanına koşar. Yüreği sızlayan Samiriyeli adamın yaralarını sarar ve kendi hayvanına bindirerek en yakın hana götürür. Bir gece yanında kaldıktan sonra hancıya ‘Ona iyi bak ve bundan fazla ne harcarsan, dönüşümde sana önderim’ diyerek ayrılır. Hikayeyi anlattıktan sonra Mesih din bilginine dönerek kendi sorusuna cevap vermesini ister: ‘Sence bu üç kişiden hangisi komşusu gibi davrandı?’ Yasa uzmanı istemeyerek Samiriyeli’nin yaptığını takdir ettikten sonra İsa ona ‘Git, sen de öyle yap’ diyerek son noktayı koyar. Demek ki Tanrı’nın esas insandan istediği kuru dindarlık değil samimi sevgi ve içten merhamettir.
	Ardından ilginç bir olaya daha tanık oluyoruz. Mesih’in tanıdığı ve arada evinde kaldığı iki kız kardeş vardı: Marta ve Meryem. Marta, İsa’yı evinde konuk eder ama işin çokluğundan dolayı hiç oturamıyor. Meryem ise Rab İsa’nın ayakları dibinde oturarak Mesih’in konuşmasına doymak nedir bilmiyor. Kız kardeşinin bu yaptığına öfkelenen Marta onu İsa’ya şikayet eder. Mesih’in cevabı ise çok can alıcı: ‘Marta, Marta, sen çok şey için kaygılanıp telaşlanıyorsun. Oysa gerekli olan tek bir şey vardır. Meryem iyi olanı seçti ve bu kendisinden alınmayacaktır’. Peki bu sözle İsa neyi kastediyordu? Marta Rab’bi yaptıklarıyla hoşnut etmeye çalışıyordu. Meryem ise Rab’bi dinlemeyi, O’nunla vakit geçirmeyi yeğledi. Marta yasa uzmanı gibi çabalarıyla Rab’bin gözüne girmeye çalışıyordu ancak İsa’nın dediğine göre esas önemli olan O’nunla samimi bir ilişki sahibi olmaktır. Yani yaptığımız tüm hizmetlerden çok daha önemli bir şey var o da Mesih’i içten sevmek ve sözünü dinlemek.
Mayıs 11
DUANIN DERSİ
Luka 11:1-13
1  İsa bir yerde dua ediyordu. Duasını bitirince öğrencilerinden biri, ‹‹Ya Rab›› dedi, ‹‹Yahya'nın kendi öğrencilerine öğrettiği gibi sen de bize dua etmesini öğret.›› 2  İsa onlara, ‹‹Dua ederken şöyle söyleyin›› dedi: ‹‹Baba, adın kutsal kılınsın. Egemenliğin gelsin. 3  Her gün bize gündelik ekmeğimizi ver. 4  Günahlarımızı bağışla. Çünkü biz de bize karşı suç işleyen herkesi bağışlıyoruz. Ayartılmamıza izin verme.›› 5-7  Sonra şöyle dedi: ‹‹Sizlerden birinin bir arkadaşı olur da gece yarısı ona gidip, ‹Arkadaş, bana üç ekmek ödünç ver. Bir arkadaşım yoldan geldi, önüne koyacak bir şeyim yok› derse, öbürü içerden, ‹Beni rahatsız etme! Kapı kilitli, çocuklarım da yanımda yatıyor. Kalkıp sana bir şey veremem› der mi hiç? 8  Size şunu söyleyeyim, arkadaşlık gereği kalkıp ona istediğini vermese bile, adamın yüzsüzlüğünden ötürü kalkar, ihtiyacı neyse ona verir. 9  ‹‹Ben size şunu söyleyeyim: Dileyin, size verilecek; arayın, bulacaksınız; kapıyı çalın, size açılacaktır. 10  Çünkü her dileyen alır, arayan bulur, kapı çalana açılır. 11  ‹‹Aranızda hangi baba, ekmek isteyen oğluna taş verir? Ya da balık isterse balık yerine yılan verir? 12  Ya da yumurta isterse ona akrep verir? 13  Sizler kötü yürekli olduğunuz halde çocuklarınıza güzel armağanlar vermeyi biliyorsanız, gökteki Baba'nın, kendisinden dileyenlere Kutsal Ruh'u vereceği çok daha kesin değil mi?››
AÇIKLAMA: Luka kitabının başından beri duanın Mesih’in hayatı ve hizmetinde ne kadar kritik bir rol oynadığını gördük. Bazısı ‘İsa’nın dua etmeye ne ihtiyacı vardı ki?’ diye sorabilir. Ancak Mesih için dua bir tür sevap değildi. Dua, nefes almak kadar doğal bir ihtiyaçtır. Dahası Baba Tanrı’yla diri bir ilişkinin yansımasıdır. Nitekim İsa’nın öğretisine göre dua doğrudan Tanrı’yla iletişim kurmak demek. Yani Rab’le bir tür konuşmak demek. Bunun için duanın gösterişten uzak, samimi ve içten olması şarttır. Dahası dua belirli bir takım mekanik hareketlerle ya da ezberlenmiş bazı cümlelerle alakalı olan bir durum değil çünkü Rab insanın yüreğine bakar (Matta 6:5-7) Mesih’in havarileri duanın İsa’nın hayatında ne kadar önemli bir yer aldığını fark etmişlerdi o yüzden günün birinde ‘Bize de dua etmesini öğret’ diye rica ettiler. İlerleyen ayetlerde Mesih onlara kısa bir dua gösterir. Bu dua şifreli bir sözmüş gibi tekrarlanması gereken bir şey değil, aksine Tanrı’yla canlı ilişki kurmamız için genel bir şablon oluşturur.
	Duanın başında Mesih Tanrı’ya ‘Baba’ diye hitap eder. O günkü Yahudiler için ve bugünkü insanlar için de Tanrı’ya bu kadar samimi bir söylev ile yaklaşmak başta çok tuhaf gelebilir. Ancak İsa Mesih hepimizi yaratan Tanrı’nın tüm herkesin ortak Babası olduğunu öğretirdi. O bizden uzak ilgisiz bir konumda değil, tersine her birimizi candan sever ve yakından ilgilenir. Yine de Baba Tanrı’ya samimiyetle yaklaşırken adını kutsamamız yani varlığını el üstünde tutmamız çok önemli. Aynı zamanda O’ndan kendimiz için bir şey dilemeden önce O’nun kutsal planının gerçekleşmesi ve egemenliğinin kurulması için dua etmeliyiz. Çünkü dua ederken esas mühim olan kendi arzumuzu aramak yerine O’nun isteğini anlamak ve yerine getirmektir. Sonra günlük ihtiyacımız her neyse korkmadan kendisinden talep edebiliriz. Yine de bunu dile getirirken günahlarımızdan arınmamız son derece önemlidir. Çünkü kendi yüreğimizde günah barındırırken kutsal Rab’den bir şey dilemek tezat olur (Yeşaya 1:15). Mesela, Rab diğer insanları bağışladığımız oranda bizi bağışlar ve duamıza yanıt verecektir. Son olarak Rab’bin bizi kötülükten koruması için dua etmeliyiz. Çünkü Tanrı’nın yardımı olmadan İblis’in ayartmasına karşı koymamız olanaksızdır. Gördüğümüz gibi dua ederken, öncellikle Tanrı’nın işlerine odaklanmalıyız.  Diğer konulara gelince, kişisel ihtiyaçlarımız olsun sıkıntılarımız olsun, Rab’den imanla yardım dileyebiliriz.
	İlerleyen ayetlerde Mesih dualarımızda son derece ısrarlı olmamız gerektiğini vurgular. Tanrı bize her türlü yardım etmeye hazır ne var ki bizler pek istikrarlı değiliz. İsa yüzsüz komşu öyküsünü anlatarak Tanrı’ya karşı ne kadar daha istekli ve ısrarlı olmamız gerektiğini öğretir. Sonuçta Rab isteksiz ya da güçsüz değil. O taleplerimizi büyük heyecanla bekler. İsteğine uygun olarak ne istersek kendisi hepsini seve seve sağlayacaktır. Sonra çocuklarının ihtiyaçlarını karşılayan baba örneğini vererek İsa Baba Tanrı’nın bize gerekli her şeyi vereceğini bir daha vurgular. Tabi Rab bize her şeyi verebilir demek her zaman her şeyi verecek demek değil. Her baba gibi çocuklarının ihtiyaçlarını düşünür ve durumlarına uygun olup olmadığını tartar. Bazı taleplerimize hayır diyebilir çünkü en iyisini O bilir. Ancak cevabı ne olursa olsun O’nu hikmetinden, iyiliği ve gücünden asla şüphe duymamalıyız. En önemlisi Rab bize Kutsal Ruh’unu verdi ve ancak onun yardımıyla Tanrı’nın kutsal arzusunu ayırt edebiliriz. Sonuç olarak dua aracılığıyla sadece Tanrı’yla konuşmak değil, Tanrı’yı daha iyi tanımak mümkündür. O’nun ruhuna boyun eğdiğimizde de kutsal arzusuna uyduğumuza emin olabiliriz.
Mayıs 12
RUHUMUZUN EVİ
Luka 11:14-32
14  İsa adamın birinden dilsiz bir cini kovuyordu. Cin çıkınca adamın dili çözüldü. Halk hayret içinde kaldı. 15  Ama içlerinden bazıları, ‹‹Cinleri, cinlerin önderi Baalzevul'un gücüyle kovuyor›› dediler. 16  Bazıları ise O'nu denemek amacıyla gökten bir belirti göstermesini istediler. 17  Onların ne düşündüğünü bilen İsa şöyle dedi: ‹‹Kendi içinde bölünen ülke yıkılır, kendi içinde bölünen ev çöker. 18  Şeytan da kendi içinde bölünmüşse, onun egemenliği nasıl ayakta kalabilir? Siz, benim Baalzevul'un gücüyle cinleri kovduğumu söylüyorsunuz. 19  Eğer ben cinleri Baalzevul'un gücüyle kovuyorsam, sizin adamlarınız kimin gücüyle kovuyor? Sizi bu durumda kendi adamlarınız yargılayacak. 20  Ama ben cinleri Tanrı'nın eliyle kovuyorsam, Tanrı'nın Egemenliği üzerinize gelmiş demektir. 21  ‹‹Tepeden tırnağa silahlanmış güçlü bir adam kendi evini koruduğu sürece, malları güvenlik içinde olur. 22  Ne var ki, ondan daha güçlü biri saldırıp onu alt ettiğinde güvendiği bütün silahları elinden alır ve mallarını yağmalayarak bölüştürür. 23  Benden yana olmayan bana karşıdır, benimle birlikte toplamayan dağıtıyor demektir. 24  ‹‹Kötü ruh insandan çıkınca kurak yerlerde dolanıp huzur arar. Bulamayınca da, ‹Çıktığım eve, kendi evime döneyim› der. 25  Eve gelince orayı süpürülmüş, düzeltilmiş bulur. 26  Bunun üzerine gider, kendisinden kötü yedi ruh daha alır ve eve girip yerleşirler. Böylece o kişinin son durumu ilkinden beter olur.›› 27  İsa bu sözleri söylerken kalabalığın içinden bir kadın O'na, ‹‹Ne mutlu seni taşımış olan rahme, emzirmiş olan memelere!›› diye seslendi. 28  İsa, ‹‹Daha doğrusu, ne mutlu Tanrı'nın sözünü dinleyip uygulayanlara!›› dedi.
29  Çevredeki kalabalık büyürken İsa konuşmaya başladı. ‹‹Şimdiki kuşak kötü bir kuşaktır›› dedi. ‹‹Doğaüstü bir belirti istiyor, ama ona Yunus'un belirtisinden başka bir belirti gösterilmeyecek. 30  Yunus nasıl Ninova halkına bir belirti olduysa, İnsanoğlu da bu kuşak için öyle olacaktır. 31  Güney Kraliçesi, yargı günü bu kuşağın adamlarıyla birlikte kalkıp onları yargılayacak. Çünkü kraliçe, Süleyman'ın bilgece sözlerini dinlemek için dünyanın ta öbür ucundan gelmişti. Bakın, Süleyman'dan daha üstün olan buradadır. 32  Ninova halkı, yargı günü bu kuşakla birlikte kalkıp bu kuşağı yargılayacak. Çünkü Ninovalılar, Yunus'un çağrısı üzerine tövbe ettiler. Bakın, Yunus'tan daha üstün olan buradadır.››
AÇIKLAMA: Mesih her zaman ki gibi gittiği her yerde insanları kötü ruhların etkisinden kurtarıyordu. Halkın çoğu İsa’nın yaptıklarını hayranlıkla izlerken din bilginleri ise sergilediği ilahi yetkiye inanmak istemedikleri için onu adi bir şekilde kötülemeye başladılar. Hatta bazısı, ‘Cinleri, cinlerin önderi Baalzevul’un gücüyle kovuyor’ dediler. Peki sözü edilen ‘Baalzebul’ kim? Eski Antlaşmada Baalzebul bir putun adıydı (2.Krallar 1:2). Putların gücü Şeytan’dan kaynaklandığı için Yahudiler arasında ‘Baalzebul’ cinleri yöneten İblis için kullanılan bir lakap olmuştu. Baalzebul, ‘evin efendisi’ demek. İsa’yı bu şekilde suçlayan din adamları O’nun Şeytan’a çalıştığını ima etmeye çalışıyorlardı. Mesih ise kendi içinde bölünen ülke ya da ev ayakta kalamaz diye yanıt verir. Yani Şeytan neden kendi görevlendirdiği cinleri kovsun ki? Eğer Mesih, İblisin emrinde olup cinleri kovuyorsa o zaman Şeytan kendi kendine zarar veriyor demek. İblis bile bu kadar aptal değil. Aslında baştan beri İsa Mesih’in her durumda Şeytana karşı koyduğunu gördük. Çünkü Mesih İblis’in insanlardan kaçırdığı egemenliği geri kazanmak için geldi. Ne var ki din bilginleri Mesih’e inanmadıkları için O’nu bu şekilde reddederek esas İblis’e çalışıyorlardı.
	Gördüğümüz gibi ‘Baalzebul’ evin efendisi demek. Şimdi Mesih insanı ruhsal bir eve benzeterek kötü ruhların etkisinde nasıl kalabildiğini gösterir. Bir insan kendi evine yani ruhuna sahip çıktığı sürece İblis ona karşı bir şey yapamaz. Fakat insan kendini kötü ruhlara açarsa o zaman evinin yönetimini İblis’e teslim etmiş olur. Böylece Şeytan onun hayatını darmadağın eder ve onu mümkün oldukça kötülüğe sevk eder. Bu arada bölümün başında gördüğümüz gibi insan kötü ruhların etkisinden kurtulmak için yardıma başvurabilir. Cin kovulunca insan evini toplayıp temizleyebilir. Bu arada cin kendine başka bir ev arar. Ama bulamayınca eski evine geri dönmeye çalışabilir. Hatta beraberinde bir kaç kötü ruh daha getirebilir ve insanı etkisi altında almaya başarırsa hayatını eskisinden daha beter hale çevirebilir. Peki insan kendini kötü ruhlara karşı nasıl muhafaza edebilir? Öncellikle her tür büyü, muska, sihir ve benzer şeyin Şeytan’dan olup da son derece tehlikeli olduğunu anlamalıyız. İkincisi gerçek anlamda kendimizi koruma altına almak için Tanrı’nın Sözüne sığınmalı Mesih’in buyruklarına uymalıyız.
	Kalan ayetlerde İsa kendisinden hep doğaüstü belirti isteyen kalabalık için ‘kötü bir kuşak’ der. Aslında özellikle din bilginleri hep Mesih’i bu konuda zorluyorlardı. Ama bunu kendisine inanmak için değil, inanmamak için bahane aradıkları için talep ediyorlardı. Mesih ise bu sırada Yunus’u belirti olarak gösterir. Yıllar önce Rab, Yunus’u Ninova’ya gidip halkını tövbeye çağırmak üzere görevlendirdi. Bu Yunus için çok zor bir görevdi çünkü Ninova son derece gaddar ve pagan olan Asur Krallığının başkentiydi. Başarılı olacağına pek inanmadığı halde Yunus vaaz etmeye başladı ve birden tüm Ninova halkı tövbe etti. Ardından Mesih Süleyman’ı çok uzaktan görmeye gelen Güney Kraliçesi’ni de hatırlatır (1.Krallar 10). Aslında bu iki örnekle İsa’nın vurgulamak istediği şu: Ninova halkı Yunus’a, Güney Kraliçesi Süleyman’a inandıysa neden Yahudi halkı Mesih’e inanamıyor? Tanrı’yı tanımayan bu iki ulus tövbe edebildiyse nasıl olur da Rab’bin halkı olarak seçilen Yahudiler kendilerine vaat edilen Mesih’i reddediyorlardı? İşte bu İblis’in işiydi. Kıskançlıklarından ötürü İsa Mesih’e ‘Baalzebul’ diyerek esas kendileri İblis’in ellerine düştüler.
Mayıs 13
DÜNYANIN IŞIĞI
Luka 11:33-54
33  ‹‹Hiç kimse kandil yakıp onu gizli yere ya da tahıl ölçeğinin altına koymaz. Tersine, içeri girenler ışığı görsünler diye onu kandilliğe koyar. 34  Bedenin ışığı gözdür. Gözün sağlamsa, bütün bedenin de aydınlık olur. Gözün bozuksa, bedenin de karanlık olur. 35  Öyleyse dikkat et, sendeki ‹ışık› karanlık olmasın. 36  Eğer bütün bedenin aydınlık olur ve hiçbir yanı karanlık kalmazsa, kandilin seni ışınlarıyla aydınlattığı zamanki gibi, bedenin tümden aydınlık olur.›› 37  İsa konuşmasını bitirince bir Ferisi O'nu evine yemeğe çağırdı. O da içeri girerek sofraya oturdu. 38  İsa'nın yemekten önce yıkanmadığını gören Ferisi şaştı. 39  Rab ona şöyle dedi: ‹‹Siz Ferisiler, bardağın ve tabağın dışını temizlersiniz, ama içiniz açgözlülük ve kötülükle doludur. 40  Ey akılsızlar! Dışı yapanla içi yapan aynı değil mi? 41  Siz kaplarınızın içindekini sadaka olarak verin, o zaman sizin için her şey temiz olur. 42  ‹‹Ama vay halinize, ey Ferisiler! Siz nanenin, sedefotunun ve her tür sebzenin ondalığını verirsiniz de, adaleti ve Tanrı sevgisini ihmal edersiniz. Ondalık vermeyi ihmal etmeden esas bunları yerine getirmeniz gerekirdi. 43  Vay halinize, ey Ferisiler! Havralarda en seçkin yerlere kurulmaya, meydanlarda selamlanmaya bayılırsınız. 44  Vay halinize! İnsanların, farkında olmadan üzerlerinde gezindiği belirsiz mezarlara benziyorsunuz.›› 45  Kutsal Yasa uzmanlarından biri söz alıp İsa'ya, ‹‹Öğretmenim, bunları söylemekle bize de hakaret etmiş oluyorsun›› dedi. 46  İsa, ‹‹Sizin de vay halinize, ey Yasa uzmanları!›› dedi. ‹‹İnsanlara taşınması güç yükler yüklersiniz, kendiniz ise bu yükleri kaldırmak için parmağınızı bile kıpırdatmazsınız. 47  Vay halinize! Peygamberlerin anıtlarını yaparsınız, oysa onları sizin atalarınız öldürmüştür. 48  Böylelikle atalarınızın yaptıklarına tanıklık ederek bunları onaylamış oluyorsunuz. Çünkü onlar peygamberleri öldürdüler, siz de anıtlarını yapıyorsunuz. 49  İşte bunun için Tanrı'nın Bilgeliği şöyle demiştir: ‹Ben onlara peygamberler ve elçiler göndereceğim, bunlardan kimini öldürecek, kimine zulmedecekler.› 50-51  Böylece bu kuşak, Habil'in kanından tutun da, sunakla tapınak arasında öldürülen Zekeriya'nın kanına değin, dünyanın kuruluşundan beri akıtılan bütün peygamberlerin kanından sorumlu tutulacaktır. Evet, size söylüyorum, bu kuşak sorumlu tutulacaktır. 52  Vay halinize, ey Yasa uzmanları! Bilgi kapısının anahtarını alıp götürdünüz. Kendiniz bu kapıdan girmediniz, girmek isteyenlere de engel oldunuz.›› 53  İsa oradan ayrılınca, din bilginleriyle Ferisiler O'nu şiddetle sıkıştırarak birçok konuda ağzını aramaya başladılar. 54  Ağzından çıkacak bir sözle O'nu tuzağa düşürmek için fırsat kolluyorlardı.
AÇIKLAMA: Şimdiye kadar İsa din bilginleriyle hep çatışma halindeydi. İsrail’in önderleri O’nu vaat edilen ‘Mesih’ olarak reddetmede kararlıydılar. O yüzden İsa Mesih’in üzerlerine Tanrı’nın yargısını okumaktan başka bir çaresi kalmıyor. Burada sözünü ettiği ‘bedenin ışığı’ meselesi başta pek anlaşılmayabilir. Başka bir yerde İsa ‘Dünyanın Işığı Benim’ dedi (Yuhanna 9:5). Benzer şekilde öğrencilerine ‘dünyanın ışığı sizsiniz’ dedi (Matta 5:15). Bununla kendisi gibi Tanrı’nın kutsal erdemlerini ve öğretisini dünyaya pürüzsüz bir şekilde yansıtmamız gerektiğini vurgulamak istedi (1.Petrus 2:9). Ancak Luka’da Mesih Yahudiler’in önderlerine sesleniyordu. Peki neyi kastediyordu? Aslında Eski Antlaşma’ya göre İsrail topluluğu uluslara bir ışık olmak üzere Tanrı’nın halkı olarak seçildi (Yeşaya 51:4). Ne var ki İsrail diğer uluslara ışık olmak yerine kendisi karanlığa gömüldü. Dahası nihai ışık olarak vaat edilen Mesih’i reddederek Tanrı’nın Işığı’nı kandile koymak yerine O’nu söndürmeye kalktılar (Yeşaya 49:6, Luka 2:32). Fakat O ışığı söndüremediler (Yuhanna 1:5). Kaldı ki İsrail kendine düşen ‘ışık’ görevine ihanet ederek hem kendini hem de diğer ulusları karanlıkta bıraktı (Romalılar 2:19). Yine de Tanrı Mesih’i göndererek müjdenin ışığını tüm herkesin üzerine parlatıp iman edenlerin yüreklerini aydınlattı (Yuhanna 1:9, 2. Korintliler 4:4-6).
	İlerleyen ayetlerde İsa Mesih kutsal görevlerini kötüye kullanan din bilginlerini azarlamaya başlar. En başta ellerini yıkamadı diye kendisini eleştiren Ferisiler’e yönelir. Ferisiler, Yahudiler arasında aşırı muhafazakar olarak bilinen mezhepti. Özellikle temizlik konusunda son derece titizdiler. Günde onlarca kez ellerini yıkar, banyo yapar ve böylece Tanrı’ya daha yakın olduklarını iddia ederlerdi. Mesih ise ‘Ey akılsızlar’ diyerek sadece dış görünüşe odaklanarak daha önemli olan iç meselelerini ihmal etmelerini eleştirir. Ferisiler Yasa’nın ayrıntıları konusunda çok gayretli ve dikkatli davranıyorlardı ama çoğu zaman genel anlamını gözden kaçırıyorlardı. Mesela en ufak baharatın ondalığını vermeye odaklanırken Yasa’nın esas vurguladığı Tanrı sevgisini ve adaletini ihmal ederlerdi. Bir yerden sonra Ferisiler için din bir tür rant oyununa dönüştü. Tanrı’yı tanımak yerine insanların onları nasıl tanıdığına meraklıydılar.

Bu sırada Kutsal Yasa Uzmanları da kendilerini aklamaya çalışırlar. Onlar Ferisiler gibi önder konumunda olmasalar da Tanrı’nın Sözü’nü yorumlayanlar olarak çok önemli bir role sahiptiler. Mesih’in onlar için söylediği şeyler pek iç açıcı değil. Yasa uzmanları Rab’bin sözüne bir sürü buyruk ve şart ekleyerek halkın işini zorlaştırıyorlardı. Böylece ne kendileri kurtuluyor ne de başkalarının kurtulmasına izin veriyorlardı. Sonuç olarak Mesih, Âdemoğlu Habil’in ölümünden son peygamberlerden biri Zekeriya’nın ölümüne değin tüm Tanrı adamlarının hesabı bu kuşaktan sorulacak der. Peki İsa’nın bu hükmü fazla ağır değil mi? Tüm peygamberlerin ölümünü neden bu kuşağa yüklüyor? Çünkü tüm peygamberlerin işaret ettiği ve yolunun hazırladığı Mesih’i reddettiler! İsa Mesih hepsinden büyük ve kat kat daha önemli. Bu kuşağın din bilginleri ise kendi egolarından dolayı İsa’yı reddederek en büyük yargıyı hak ettiler. Bundan dini değerleri kendi kendimize kullanmanın Tanrı'nın gözünde ne kadar büyük bir günah olduğu anlaşılmaktadır.
Mayıs 14
KİMDEN KORKMALIYIZ?
Luka 12:1-12
1  O sırada halktan binlerce kişi birbirlerini ezercesine toplanmıştı. İsa önce kendi öğrencilerine şunları söylemeye başladı: ‹‹Ferisiler'in mayasından -yani, ikiyüzlülükten- kaçının. 2  Örtülü olup da açığa çıkarılmayacak, gizli olup da bilinmeyecek hiçbir şey yoktur. 3  Bunun için karanlıkta söylediğiniz her söz gün ışığında duyulacak, kapalı kapılar ardında kulağa fısıldadıklarınız damlardan duyurulacaktır. 4  ‹‹Siz dostlarıma söylüyorum, bedeni öldüren, ama ondan sonra başka bir şey yapamayanlardan korkmayın. 5  Kimden korkmanız gerektiğini size açıklayayım: Kişiyi öldürdükten sonra cehenneme atma yetkisine sahip olan Tanrı'dan korkun. Evet, size söylüyorum, O'ndan korkun. 6  Beş serçe iki meteliğe satılmıyor mu? Ama bunlardan bir teki bile Tanrı katında unutulmuş değildir. 7  Nitekim başınızdaki bütün saçlar bile sayılıdır. Korkmayın, siz birçok serçeden daha değerlisiniz. 8  ‹‹Size şunu söyleyeyim, insanların önünde beni açıkça kabul eden herkesi, İnsanoğlu da Tanrı'nın melekleri önünde açıkça kabul edecek. 9  Ama kim beni insanlar önünde inkâr ederse, kendisi de Tanrı'nın melekleri önünde inkâr edilecek. 10  İnsanoğlu'na karşı bir söz söyleyen herkes bağışlanacak. Oysa Kutsal Ruh'a küfreden bağışlanmayacaktır. 11  ‹‹Sizi havra topluluklarının, yöneticilerin ve yetkililerin önüne çıkardıklarında, ‹Kendimizi neyle, nasıl savunacağız?› ya da, ‹Ne söyleyeceğiz?› diye kaygılanmayın. 12  Kutsal Ruh o anda size ne söylemeniz gerektiğini öğretecektir.››
AÇIKLAMA: Toplumun önderleri tarafından reddedilen İsa, öğrencilerini ilerde karşılaşacakları zor günler için hazırlamaya başlar. Onları öncellikle ikiyüzlü öğretmenlerden kaçınmayı buyurur. Bir önceki bölümde belirttiği gibi, Ferisiler ve diğer önderler dıştan çok doğru ve dürüst görünürken içten son derece çürüktüler. Bugün de bu tarz ikiyüzlülüğü sürdüren önderler var. Fakat Mesih, günün birinde gerçek yüzleri ortaya çıkacağını belirtir. İster siyasi lider, ister ruhani önder olsun herkesin işi gün ışığına çıkacaktır (1.Korintliler 3:13, Vahiy 20:11-15). Benzer şekilde bizim de gizlide yaptığımız ve söylediğimiz her şey bir gün yüzeye çıkacaktır. O yüzden insanların ve Rab’bin önünde utanmak istemiyorsak ‘bedeni ve ruhu lekeleyen her şeyden kendimizi arındırmalıyız (2.Korintliler 7:1).’
Hepimizin belirli bazı kaygıları ve korkuları var. Çoğu insan zarar görmekten, acı çekmekten ya da dışlanmaktan korkar. Ancak Mesih’in dediğine göre korkulması gereken bir şey varsa o da bize bu hayatta fiziksel olarak zarar verebilecek kimseler değil, bizi bir sonraki hayatta ebedi azaba teslim etme yetkisine sahip Tanrı’dır. Bu hayatta çekeceğimiz her hangi işkence ya da iftira geçicidir ama Rab’bin yargısı ve cezası sonsuzdur. Yine de Rab hiç kimsenin kaybolmasını istemez, herkesin kurtulması için uğraşıp durur (1.Timoteos 2:4). O’nun gözünüzde her birimiz canını feda edecek kadar değerlidir. O yüzden O’nun yargısından korkarken sevgisinden asla şüphe etmemeliyiz (2.Korintliler 5:11-14). En küçük kuşun varlığını sürdüren ve başımızdaki saçın sayısını net bilen Tanrı için her can özel ve değerlidir.
Yine de Mesih insanın işleyebileceği en büyük günahı hatırlatmadan devam etmek istemiyor. Burada sözü edilen ‘İnsanoğlu’ vaat edilen Mesih için kullanılan özel bir isimdir (Daniel 7:13-14). Rab’bin gönderdiği kurtarıcı İnsanoğlu Mesih’i kabul eden Tanrı’nın kabulünü de görür. Fakat İsa Mesih’i inkar eden Tanrı’nın melekleri önünde de inkar edilecektir. Neden? Çünkü peygamber Daniel’in de belirttiği gibi Tanrı’nın ebedi kurtuluş tasarısı ‘İnsanoğlu’ üzerinde kurulmuştur. Bu anlamda Mesih’i kabul etmek yalnızca varlığını onaylamak değil, O’na Rab ve Kurtarıcı olarak inanmak demektir. Benzer şekilde, Ferisiler’in zaman zaman yaptığı gibi, Mesih’in yaptıklarını Kutsal Ruh’a değil İblis’e atfetmek bağışlanamayacak kadar korkunç bir günahtır (Matta 12:22-32). Kısacası, insanın yapabileceği en büyük hata İsa Mesih’i gerçek anlamda tanımamaktır çünkü O’nun dışında kurtuluş yoktur (Elç.İşleri 4:12). Sonra öğrencilerine dönünce Mesih, kendisini inkar etmedikleri için baskı görüp mahkemeye çıkardıklarında, kaygı çekmelerine hiç gerek yok der. Çünkü o anda Tanrı’nın Ruh’u onları  olağanüstü bir güç ve bilgelikle donatıp konuşturacaktır. Sonuç olarak Mesih’e sadık kaldığımız sürece, hiç kaygı çekmemize gerek yok. Bu dünyada yanlış anlaşılıp insanların nefretini kazanabiliriz ama önemli olan gerçeğe bağlı kaldığımız için bir sonraki dünyada Tanrı’nın övgüsünü kazanmaktır.
Mayıs 15
GERÇEK SERVET
Luka 12:13-34
13  Kalabalığın içinden biri İsa'ya, ‹‹Öğretmenim, kardeşime söyle de mirası benimle paylaşsın›› dedi. 14  İsa ona şöyle dedi: ‹‹Ey adam! Kim beni üzerinizde yargıç ya da hakem yaptı?›› 15  Sonra onlara, ‹‹Dikkatli olun!›› dedi. ‹‹Her türlü açgözlülükten sakının. Çünkü insanın yaşamı, malının çokluğuna bağlı değildir.›› 16  İsa onlara şu benzetmeyi anlattı: ‹‹Zengin bir adamın toprakları bol ürün verdi. 17  Adam kendi kendine, ‹Ne yapacağım? Ürünlerimi koyacak yerim yok› diye düşündü. 18  Sonra, ‹Şöyle yapacağım› dedi. ‹Ambarlarımı yıkıp daha büyüklerini yapacağım, bütün tahıllarımı ve mallarımı oraya yığacağım. 19  Kendime, ey canım, yıllarca yetecek kadar bol malın var. Rahatına bak, ye, iç, yaşamın tadını çıkar diyeceğim.› 20  ‹‹Ama Tanrı ona, ‹Ey akılsız!› dedi. ‹Bu gece canın senden istenecek. Biriktirdiğin bu şeyler kime kalacak?› 21  ‹‹Kendisi için servet biriktiren, ama Tanrı katında zengin olmayan kişinin sonu böyle olur.›› 22  İsa öğrencilerine şöyle dedi: ‹‹Bu nedenle size şunu söylüyorum: ‹Ne yiyeceğiz?› diye canınız için, ‹Ne giyeceğiz?› diye bedeniniz için kaygılanmayın. 23  Can yiyecekten, beden de giyecekten daha önemlidir. 24  Kargalara bakın! Ne eker, ne biçerler; ne kilerleri, ne ambarları vardır. Tanrı yine de onları doyurur. Siz kuşlardan çok daha değerlisiniz! 25  Hangi biriniz kaygılanmakla ömrünü bir anlık uzatabilir? 26  Bu küçücük işe bile gücünüz yetmediğine göre, öbür konularda neden kaygılanıyorsunuz? 27  ‹‹Zambakların nasıl büyüdüğüne bakın! Ne çalışırlar, ne de iplik eğirirler. Ama size şunu söyleyeyim, bütün görkemine karşın Süleyman bile bunlardan biri gibi giyinmiş değildi. 28  Ey kıt imanlılar, bugün var olup yarın ocağa atılacak olan kır otunu böyle giydiren Tanrı'nın sizi de giydireceği çok daha kesindir. 29  ‹Ne yiyeceğiz, ne içeceğiz?› diye düşünüp tasalanmayın. 30  Dünya ulusları hep bu şeylerin peşinden giderler. Oysa Babanız, bunlara gereksinmeniz olduğunu bilir. 31  Siz O'nun egemenliğinin ardından gidin, o zaman size bunlar da verilecektir. 32  ‹‹Korkma, ey küçük sürü! Çünkü Babanız, egemenliği size vermeyi uygun gördü. 33  Mallarınızı satın, sadaka olarak verin. Kendinize eskimeyen keseler, göklerde tükenmeyen bir hazine edinin. Orada ne hırsız ona yaklaşır, ne de güve onu yer. 34  Hazineniz neredeyse, yüreğiniz de orada olacaktır.››
AÇIKLAMA: Ezelden beri insanlar kendi hesaplarına yaşar. İnsanların çoğu para peşinde koşar ve kendini zengin etmeyi hayal eder. Hayatlarının büyük bir bölümünü bu koşuşturmaya harcarlar. Fakat nedense bu servet kazanma yarışına büyük heyecanla katılan insanlar sonrasını pek düşünmezler. Bu bölümde Mesih servetin tuzağını küçük bir öyküyle açıklar. Adamın biri alabildiğine zenginleşti. Büyük bir hasattan sonra, ‘daha büyük ambarlar yapmam gerek, işimi büyütmem lazım’ demişti. Sonra kendi kendine konuşarak, ‘Ey canım, yıllarca yetecek kadar bol malın var. Rahatına bak, ye, iç, yaşamın tadını çıkar’ diye plan yapmıştı. Tam o anda adamı gökten gözleyen Tanrı ‘Ey akılsız! Bu gece canın senden istenecek. Biriktirdiğin bu şeyler kime kalacak?’ diye karşılık vermişti. Çok can alıcı bir soru: Bu kadar uğraştığımız mal mülkü yanımızda götüremeyeceğimize göre, kime kalacaktır? Anlaşılan bir tek bu hayatta zengin olmak için uğraşmak oldukça aptal bir şey çünkü sonunda ölüm hepsine el koyacaktır. O yüzden İsa Mesih bizi ‘Tanrı katında’ zengin olmaya davet eder. Bahsettiği bu servetin paramızın çokluğuyla alakası yoktur, tersine karakterimizin ve ruhumuzun zenginliğine bağlıdır. İlerleyen ayetlerde Mesih öğrencilerine ruhsal açıdan Tanrı katında zengin olmayı öğretir.

	Aslında öncellikle insanların neden zenginliğin peşinden koştuklarını anlamak gerek. Genellikle insanları bu servet yarışına iten gelecekle ilgili kaygıları ve korkularıdır. ‘Yarın ne olacağız?’ ‘Paramız bitse, işten çıkartılsak, ekonomik kriz vursa, ne yapacağız?’ diye düşünüp dururuz. Peki neden kaygılanıyoruz? Çünkü Tanrı’ya güvenmiyoruz! Aslında hepimiz O’na güvendiğimizi söylüyoruz ama nedense yine hep kendi gücümüzle kendi ihtiyaçlarımızı karşılamak için koşuşturuyoruz. Sanki Tanrı halimizi umursamıyor. Zengin çiftçi gibi maddi geleceğimize gelince Tanrı’yı yok sayıp kendi kendimize güveniyoruz. Tanrı’nın sadece ruhsal ihtiyaçlarımızla ilgilendiğini sanıyoruz. Oysa2ki Tanrı her halimizle ilgilenir çünkü o Göklerdeki Babamız’dır. Bu yüzden Mesih öğrencilerine öncellikle kaygılanmamayı buyurur. Tanrı’nın diğer canlılara gösterdiği ilgiyi hatırlatarak çocukları olan bizlere çok daha fazla ilgi göstereceğini söyler. Ayrıca kaygılanmanın hiç bir yarar sağlamadığını da belirtir. Sonuç olarak Tanrı gereksinimlerimizi bizden daha iyi bilir. Dahası sevgili Babamız olarak kendisine güvendiğimize sürece gerekli tüm ihtiyaçlarımızı karşılayacağına emin olabilir.
	Peki bu durumda biz ne yapmalıyız? Tanrı her şeyimizi sağlayacak diye çalışmayı bırakalım mı? Kesinlikle hayır. İncil şöyle der, ‘Çalışmak istemeyen yemek de yemesin (2.Selanikliler 3:10).’ Esas önemli olan kime çalıştığımızdır. Eğer hala bu hayat için kendimize çalışıyorsak boştur. Ama eğer Tanrı’nın İsa Mesih’le kuracağı Göksel Egemenliğe çalışıyorsak o zaman durum değişir. Baştan beri Tanrı Adem’in İblis’e kaptırdığı yeryüzündeki egemenliği kurtaracağını belirtmişti (Yaratılış 3:15). İsa Mesih özellikle bunun için geldi ve çarmıhta ölüp dirilerek kendisine iman eden herkesi yenilenmiş egemenliğine almıştı (Koloseliler 1:13).  O yüzden İsa Mesih’e iman eden bizler için bu hayatta kendimiz için bir şey biriktirmeye gerek yoktur artık. Çünkü burada kazanılan her şey burada kalıp çürüyecektir. Bizler göklerde bir hazine biriktirmeye bakmalıyız (Matta 6:20). Bu nasıl olur? Mesih’in dediği gibi kendimize almak yerine, vermeyi öğrenmeliyiz. Kendimizi kurtarmaya çalışmak yerine, başkalarını kurtarmaya çalışmalıyız. İşte hayatımızın gidişatını belirleyecek olan da budur, çünkü İsa’nın dediği gibi ‘Hazinemiz neredeyse, yüreğimiz de orada olacaktır.’ Gözümüz paradaysa sonumuz vahim olacaktır. Ama gözümüz Rab’deyse asla pişman olmayacağız.
Mayıs 16
UYANIK OLUN!
Luka 12:35-59
35  ‹‹Kuşaklarınız belinizde bağlı ve kandilleriniz yanar durumda hazır olun. 36  Düğün şenliğinden dönecek olan efendilerinin gelip kapıyı çaldığı an kapıyı açmak için hazır bekleyen köleler gibi olun. 37  Efendileri geldiğinde uyanık bulunan kölelere ne mutlu! Size doğrusunu söyleyeyim, efendileri beline kuşağını bağlayacak, kölelerini sofraya oturtacak ve gelip onlara hizmet edecek. 38  Efendi gecenin ister ikinci, ister üçüncü nöbetinde gelsin, uyanık bulacağı kölelere ne mutlu! 39  Ama şunu bilin ki, ev sahibi, hırsızın hangi saatte geleceğini bilse, evinin soyulmasına fırsat vermez. 40  Siz de hazır olun. Çünkü İnsanoğlu beklemediğiniz saatte gelecektir.›› 41  Petrus, ‹‹Ya Rab›› dedi, ‹‹Bu benzetmeyi bizim için mi anlatıyorsun, yoksa herkes için mi?›› 42  Rab de şöyle dedi: ‹‹Efendinin, uşaklarına vaktinde azık vermek için başlarına atadığı güvenilir ve akıllı kâhya kimdir? 43  Efendisi eve döndüğünde işinin başında bulacağı o köleye ne mutlu! 44  Size gerçeği söyleyeyim, efendisi onu bütün malının üzerinde yetkili kılacak. 45-46  Ama o köle içinden, ‹Efendim gecikiyor› der, kadın ve erkek hizmetkârları dövmeye, yiyip içip sarhoş olmaya başlarsa, efendisi, onun beklemediği günde, ummadığı saatte gelecek, onu şiddetle cezalandırıp imansızlarla bir tutacaktır. 47  ‹‹Efendisinin isteğini bilip de hazırlık yapmayan, onun isteğini yerine getirmeyen köle çok dayak yiyecek. 48  Oysa bilmeden dayağı hak eden davranışlarda bulunan, az dayak yiyecek. Kime çok verilmişse, ondan çok istenecek. Kime çok şey emanet edilmişse, kendisinden daha fazlası istenecektir. 49  ‹‹Ben dünyaya ateş yağdırmaya geldim. Keşke bu ateş daha şimdiden alevlenmiş olsaydı! 50  Katlanmam gereken bir vaftiz var. Bu vaftiz gerçekleşinceye dek nasıl da sıkıntı çekiyorum! 51  Yeryüzüne barış getirmeye mi geldiğimi sanıyorsunuz? Size hayır diyorum, ayrılık getirmeye geldim. 52  Bundan böyle bir evde beş kişi, ikiye karşı üç, üçe karşı iki bölünmüş olacak. 53  Baba oğluna karşı, oğul babasına karşı, anne kızına karşı, kız annesine karşı, kaynana gelinine karşı, gelin kaynanasına karşı olacaktır.››
54  İsa halka şunları da söyledi: ‹‹Batıda bir bulutun yükseldiğini görünce siz hemen, ‹Sağanak geliyor› diyorsunuz, ve öyle oluyor. 55  Rüzgarın güneyden estiğini görünce, ‹Çok sıcak olacak› diyorsunuz, ve öyle oluyor. 56  Sizi ikiyüzlüler! Yeryüzünün ve gökyüzünün görünümünden bir anlam çıkarabiliyorsunuz da, şimdiki zamanın anlamını nasıl oluyor da çıkaramıyorsunuz? 57  ‹‹Doğru olana neden kendiniz karar vermiyorsunuz? 58  Sizden davacı olanla birlikte yargıca giderken, yolda onunla anlaşmak için elinizden geleni yapın. Yoksa o sizi yargıcın önüne sürükler, yargıç gardiyanın eline verir, gardiyan da sizi hapse atar. 59  Size şunu söyleyeyim, borcunuzun son kuruşunu ödemedikçe oradan asla çıkamazsınız.››
AÇIKLAMA: Mesih öğrencilerine gelecekle ilgili kaygılanmamalarını buyurdu çünkü günü geldiğinde Rab vaat edilen egemenliği onların ellerine teslim edecektir. Bu da İsa Mesih’in ikinci gelişinde gerçekleşecek. Peki bu ne zaman olacak? Mesih bir çok yerde dönüş günü ve saatini kesin olarak bilmenin mümkün olmadığını belirtir (Matta 24:36). O yüzden bizi efendisini hazırda bekleyen köleler gibi ayık ve uyanık olmaya çağırır. Hatta geldiğinde bizden hoşnut kalırsa sofrasına oturtup bize hizmet edeceğini de söyler. Ne büyük bir lütuf! Bu arada Petrus kimleri kastettiğini sorar. Mesih havarilerine yönelerek onların evi üzerinde kahya olarak görev aldıklarını söyler. Kimi kahya gibi ‘Efendim gecikiyor, yan yatıp keyfime baksam...’ derlerse Mesih geldiğinde onları şiddetli bir şekilde azarlayacaktır, der. Ancak eve döndüğünde işinin başında  bulacağı o köleye ne mutlu! Bu sözler sadece 12 havari için değil, Mesih’in evi olan kilisede görev alan herkes için geçerlidir. Sonuçta kilise bizim değil, Rab’bin topluluğudur, dolayısıyla mensuplarına göz kulak olmak son derece kutsal bir görevdir (Elç. İş. 20:28). Kaldı ki evin sahibi Mesih’in ne zaman döneceği belli değil o yüzden hepimizin özenli bir şekilde hizmetimize devam etmemiz gerek.
	Sonra Mesih geldiğinde insanları nasıl yargılayacağını belirtir. Kullanacağı standardı şöyle anlatır: Kime çok verilmişse ondan çok istenecektir. Böylece en büyük yargıyı hak eden Tanrı’nın isteğini bilip de yapmayan kişi olacaktır. Bilmeden Tanrı’nın sözünü çiğneyen ise daha az dayak yiyecek. Tabi burada genel bir benzetme kullanıyor. Başka bölümlerden Mesih’e inanan kimsenin nihai hüküm giymeyeceğini öğreniyoruz (Romalılar 8:1), ancak gelecek egemenlikte bazı ödüllerini feragat edecektir (2.Yuhanna 1:8). İmansızlara gelince Mesih’in her birini adil bir şekilde yargılayacağını görebiliyoruz (2. Selanikliler 1:6-12).
	Ardından Mesih birçok insanın kafasını karıştıran bir kaç cümle sarf eder: ‘Ben dünyaya ateş yağdırmaya geldim’ ve ‘Yeryüzüne barış değil, ayrılık getirmeye geldim’. Bu sözlerle neyi kastediyordu? İlkinde aslında gelen yargıdan bahsediyordu çünkü dünyayı yargılayacak olan da Mesih’tir (Yuhanna 5:27). Ancak dünyayı yargılamadan önce kendisi dünyanın yargısını üstlenecekti. Burada bahsettiği ‘vaftiz’ çarmıh üzerindeki ölümdür. Vaftiz bir kaç yerde sembolik açıdan ölüm ve diriliş temsil eder (Romalılar 6:3). Ancak Mesih’in bu olağanüstü fedakarlığı başta dünyaya beklenen barışı sağlamayacaktır. Çünkü insanlar İsa’yı sevmedikleri gibi ardından gidenleri de sevmeyecekler. Bu açından Mesih’in öğretisi barış değil ayrılık getiriyor çünkü iman edenin kendi aile fertleri karşısına cephe alıyor. Barış şimdi değil, Mesih’in ikinci gelişinde olacaktır.
	Son olarak Mesih insanların ikinci gelişine nasıl hazırlanabileceklerini anlatır. Günden güne insanlar bulutların şekillerine ya da rengine bakarak bir sonraki günün hava durumunu nasıl tahmin edebiliyorlarsa bizler de dünyanın haline bakarak Mesih’in gelişinin ne kadar yakın olduğunu sezebiliriz. Mesih bir çok yerde gelişinden önce gelişecek olayları net bir şekilde aktarır (Matta 24, Luka 21). Bunlara dikkat ederek İsa Mesih’in dönüşü pek yakın olduğunu görebiliyoruz. O halde ne yapmalıyız? Mesih’in dediğine göre kaygılanıp korkmak yerine kendimizi her tür günahtan arındırıp O’nun kutsal hizmetine adamalıyız. Belirttiği gibi, birine karşı bir günahımız varsa, hiç vakit kaybetmeden onunla barışmaya özen göstermeliyiz ki Mesih’in önünde azar işitmeyelim. İsa Mesih kesinlikle dönecektir, ancak ikinci gelişinde kurban edilecek bir kuzu olarak değil yavrularına sahip çıkacak aslan gibi dönecektir (İbraniler 9:27-28, Vahiy 5:5).
Mayıs 17
TÖVBE EDİNİZ!
Luka 13:1-17
1  O sırada bazı kişiler gelip İsa'ya bir haber getirdiler. Pilatus'un nasıl bazı Celileliler'i öldürüp kanlarını kendi kestikleri kurbanların kanına kattığını anlattılar. 2  İsa onlara şöyle karşılık verdi: ‹‹Böyle acı çeken bu Celileliler'in, bütün öbür Celileliler'den daha günahlı olduğunu mu sanıyorsunuz? 3  Size hayır diyorum. Ama tövbe etmezseniz, hepiniz böyle mahvolacaksınız. 4  Ya da, Şiloah'taki kule üzerlerine yıkılınca ölen o on sekiz kişinin, Yeruşalim'de yaşayan öbür insanların hepsinden daha suçlu olduğunu mu sanıyorsunuz? 5  Size hayır diyorum. Ama tövbe etmezseniz, hepiniz böyle mahvolacaksınız.›› 6  İsa şu benzetmeyi anlattı: ‹‹Adamın birinin bağında dikili bir incir ağacı vardı. Adam gelip ağaçta meyve aradı, ama bulamadı. 7  Bağcıya, ‹Bak› dedi, ‹Ben üç yıldır gelip bu incir ağacında meyve arıyorum, bulamıyorum. Onu kes. Toprağın besinini neden boş yere tüketsin?› 8  ‹‹Bağcı, ‹Efendim› diye karşılık verdi, ‹Ağacı bir yıl daha bırak, bu arada ben çevresini kazıp gübreleyeyim. 9  Gelecek yıl meyve verirse, ne iyi; vermezse, onu kesersin.› ›› 10  Bir Şabat Günü İsa, havralardan birinde öğretiyordu. 11  On sekiz yıldır içinde hastalık ruhu bulunan bir kadın da oradaydı. İki büklüm olmuş, belini hiç doğrultamıyordu. 12  İsa onu görünce yanına çağırdı. ‹‹Kadın›› dedi, ‹‹Hastalığından kurtuldun.›› 13  Ellerini kadının üzerine koydu. Kadın hemen doğruldu ve Tanrı'yı yüceltmeye başladı. 14  İsa'nın hastayı Şabat Günü iyileştirmesine kızan havra yöneticisi kalabalığa seslenerek, ‹‹Çalışmak için altı gün vardır›› dedi. ‹‹O günler gelip iyileşin, Şabat Günü değil.›› 15  Rab ona şu karşılığı verdi: ‹‹Sizi ikiyüzlüler! Her biriniz Şabat Günü kendi öküzünü ya da eşeğini yemlikten çözüp suya götürmez mi? 16  Buna göre, Şeytan'ın on sekiz yıldır bağlı tuttuğu, İbrahim'in bir kızı olan bu kadının da Şabat Günü bu bağdan çözülmesi gerekmez miydi?›› 17  İsa'nın bu sözleri, kendisine karşı gelenlerin hepsini utandırdı. Bütün kalabalık ise O'nun yaptığı görkemli işlerin tümünü sevinçle karşıladı.
AÇIKLAMA: Tanımadığımız birinin başına kötü bir şey geldiği zaman genellikle ne düşünürüz? Halk arasında genellikle şunları duyarız: ‘Kaderi buymuş’ ya da ‘Allah çarptı.’ Kaza da olsa söz konusu kişinin bunu bir şekilde hak ettiğini var sayıyoruz. İsa Mesih’in köy kent dolaşıp insanlara konuştuğu o sırada başkentten çok kötü bir haber gelir. Roma Valisi Pilatus, İsa’nın memleketi Celile’den kurban kesmek için Tapınağa giden bazı adamları hunharca öldürtmüştü. Ayrıca kanlarını kendi kestikleri kurbanların kanına katmıştı. Hem korkunç bir katliam hem de dini bir rezaletti bu. Bunu Mesih’e anlatan kişiler ondan sert bir kınama isterken hiç beklemedikleri bir karşılık alırlar. İsa onlara öncelikle kendi yüreklerini gösterir. Onlar farkında olmadan felaketin başına geldiği bu kişilerin bunu bir şekilde hak ettiklerini düşünüyorlardı. Mesih ise ‘Tövbe etmezseniz hepiniz böyle mahvolacaksınız’ diye karşılık verir. Bununla İsa insanların başına gelen felaketlerin belirli günahlarından kaynaklanmadığını belirtir. Eyüp’ün dostları kendisini suçlarken aynı hataya düştüler. Gerçek şu ki hepimiz günahlarımızdan ötürü mahvolmayı hak ediyoruz. Kaza olsun, felaket olsun veya doğal ölüm olsun er ya da geç hepimiz ölümle karşılaşacağız. Ölüm hepimize dokunacaktır çünkü her birimiz günahkârız. O yüzden kimin daha günahkâr olup olmadığı önemli değil, önemli olan tövbe etmektir.
	Yukarıda gördüğümüz düşüncenin diğer kötü yanı şudur ki böyle düşünmekle Tanrı’nın adaletine ve merhametine gölge düşürmüş oluyoruz. O yüzden Mesih küçük bir benzetme daha anlatır. Adamın biri incir ağacı diker. Yıllar geçer ama ondan hiç meyve alamaz. O yüzden bağcıya meyvesiz ağacı sökmesini söyler. Fakat bağcı bir yıl daha sabretmesini ister. Bu süreçte ağacın çevresini kazıp gübreleyeceğini söyler. Ancak bir yıl sonrasında yine meyve vermiyorsa o zaman ağacı keseceğine söz verir. Bu öyküden Tanrı’nın ‘meyve vermemiz’ için ne kadar sabrettiğini, tüm yolları tükettiğini anlıyoruz. Pavlus’un yazdığı gibi: ‘O bütün insanların kurtulup gerçeğin bilincine erişmesini ister (1.Timoteos 2:4).’ Bir açıdan meyve vermeyen incir ağacı tövbeye yanaşmayan İsrail topluluğunu da temsil eder (bkz. Matta 21:18-22). Rab onlara pek çok fırsat vermesine rağmen sonunda kendilerine gönderilen Mesih’i reddettiklerinden dolayı mahvoldular. Yine de bu durumda İsrail’i suçlayıp durmak yerine kendi yüreğimize bakmalıyız.

	Sonra Rab bir Şabat Günü Yahudiler’in din bilginleriyle bir olay daha yaşar. İsa havralardan birinde öğretirken on sekiz yıldır hastalık cinine tutulan bir kadına rastlar. Mesih iki büklüm halini görünce kadına dokunarak ‘Kurtuldun’ der. Hastalığından kurtulan kadın hemen doğruldu ve Tanrı’yı yüceltmeye başladı. Ne var ki olayı gören havra yöneticisi halkı azarlamaya başlar, şifa bulmak için Şabat günü değil haftanın diğer günlerinde gelsinler der. Ancak karşısına çıkan İsa, Tanrı’nın çocuklarının özellikle Şabat Gününde Şeytanın esaretinden kurtulmasından daha doğal bir şey olmadığını belirtir. Böylece tüm halk Mesih’in gücüne ve hikmetine sevinir. Burada bir kere daha Yahudi önderlerinin kuru dindarlığını görebiliyoruz. Sonuç olarak sadece onlar değil, hepimizin tövbe edip Tanrı’nın merhametine sığınmamız gerekiyor.
Mayıs 18
RABBİN EGEMENLİĞİ
Luka 13:18-35
18  Sonra İsa şunları söyledi: ‹‹Tanrı'nın Egemenliği neye benzer, onu neye benzeteyim? 19  Tanrı'nın Egemenliği, bir adamın bahçesine ektiği hardal tanesine benzer. Tane gelişip ağaç olur, kuşlar dallarında barınır.›› 20  İsa yine, ‹‹Tanrı'nın Egemenliği'ni neye benzeteyim?›› dedi. 21  ‹‹O, bir kadının üç ölçek una karıştırdığı mayaya benzer. Sonunda bütün hamur kabarır.›› 22  İsa köy kent dolaşarak öğretiyor, Yeruşalim'e doğru ilerliyordu. 23-24  Biri O'na, ‹‹Ya Rab›› dedi, ‹‹Kurtulanların sayısı az mı olacak?›› İsa oradakilere şöyle dedi: ‹‹Dar kapıdan girmeye gayret edin. Size şunu söyleyeyim, çok kişi içeri girmek isteyecek, ama giremeyecek. 25  Ev sahibi kalkıp kapıyı kapattıktan sonra dışarıda durup, ‹Ya Rab, kapıyı aç bize!› diyerek kapıyı vurmaya başlayacaksınız. ‹‹O da size, ‹Kim olduğunuzu, nereden geldiğinizi bilmiyorum› diye karşılık verecek. 26  ‹‹O zaman, ‹Biz senin önünde yiyip içtik, sen de bizim sokaklarımızda öğrettin› demeye başlayacaksınız. 27  ‹‹O da size şöyle diyecek: ‹Kim olduğunuzu, nereden geldiğinizi bilmiyorum. Çekilin önümden, ey kötülük yapanlar!› 28  ‹‹İbrahim'i, İshak'ı, Yakup'u ve bütün peygamberleri Tanrı'nın Egemenliği'nde, kendinizi ise dışarı atılmış gördüğünüz zaman, aranızda ağlayış ve diş gıcırtısı olacaktır. 29  İnsanlar doğudan batıdan, kuzeyden güneyden gelecek ve Tanrı'nın Egemenliği'nde sofraya oturacaklar. 30  Ve işte, sonuncu olan bazıları birinci, birinci olan bazıları da sonuncu olacak.››
31  Tam o sırada bazı Ferisiler gelip İsa'ya, ‹‹Buradan ayrılıp başka yere git. Hirodes seni öldürmek istiyor›› dediler. 32  İsa onlara şöyle dedi: ‹‹Gidin, o tilkiye söyleyin, ‹Bugün ve yarın cinleri kovup hastaları iyileştireceğim ve üçüncü gün hedefime ulaşacağım.› 33  Yine de bugün, yarın ve öbür gün yoluma devam etmeliyim. Çünkü bir peygamberin Yeruşalim'in dışında ölmesi düşünülemez! 34  ‹‹Ey Yeruşalim! Peygamberleri öldüren, kendisine gönderilenleri taşlayan Yeruşalim! Tavuğun civcivlerini kanatları altına topladığı gibi ben de kaç kez senin çocuklarını toplamak istedim, ama siz istemediniz. 35  Bakın, eviniz ıssız bırakılacak! Size şunu söyleyeyim: ‹Rab'bin adıyla gelene övgüler olsun!› diyeceğiniz zamana dek beni bir daha görmeyeceksiniz.››
AÇIKLAMA: Hatırlarsak bu sırada Mesih Yeruşalim’e son seyahatini yapıyordu. Uğradığı her yerde göklerin egemenliğini müjdeliyordu. Tabi insanlar ‘egemenlik’ sözünü duyunca çok görkemli ve ihtişamlı bir şey bekliyorlardı. Mesih ise sözünü ettiği egemenliğin öncellikle insanların yüreklerinde kurulması gerektiğini öğretiyordu. Tanrı’nın Krallığı’na katılmak isteyen önce gönlünü alçaltıp Mesih’e iman etmeli ve O’nun çarmıhını üstlenmeli. Burada İsa egemenliğin büyümesiyle ilgili iki benzetme daha aktarır. İlkin bir hardal tanesini gösterir. Çok ufak olmasına rağmen büyüdüğünde kuşların barınabilecek kadar büyük bir ağaç oluşturduğunu hatırlatır. Aynı şekilde hamura konulan mayanın çok küçük olmasına rağmen bütün hamuru kabarttığını görüyoruz. Benzer şekilde Tanrı’nın egemenliği başta küçük ve önemsiz gibi görünse, günün sonunda müthiş bir şekilde büyüyecek ve tüm dünyayı kapsayacaktır. Kilisenin ilk büyümesi de böyle oldu. Dünyanın ücra bir köşesinde bir takım balıkçının yaydığı mesaj kısa bir sürede tüm dünyaya yayıldı. Bugün de Mesih’in Kilisesi dışardan küçülüyor gibi görünse de alttan gözle görülmeyen şekilde büyüdüğüne inanıyoruz. Avrupa’da gerçek imanlı sayısı çok azalmış olabilir ama onun yerine Çin ve İran gibi ülkelerde imanlılar alabildiğine çoğalıyor. En sonunda İsa Mesih geri geldiğinde ‘sular denizi nasıl dolduruyorsa’ egemenliğinde de Rab’bin bilgisinin yeryüzünü dolduracağını biliyoruz (Yeşaya 11:9).
	Bu arada bazı Yahudiler Mesih’e şu önemli soruyu yöneltirler: ‘Kurtulanların sayısı az mı olacak?’ Cevabında İsa insanların çok şaşıracağını belirtir çünkü kurtulduğunu sanan birçok kişi dışarıda kalacak ve kurtulmasına hiç ihtimal vermediğimiz başkaları Rabbin egemenliğine dâhil olacak. O yüzden Mesih insanlara ‘Dar kapıdan girmeye gayret edin!’ der. Bununla diğer herkese uymayalım demek istiyor. Herkesin bir şeyin doğru olduğuna inanması onu doğru kılmıyor. Hatta çoğu insanın inandığı ve yaptığı muhtemelen yanlıştır. Sonra özellikle Yahudilere yönelerek bir çoğunun dışarda kalacağını belirtir. Bu onlar için çok büyük bir şok. Çünkü Tanrı halkı olarak seçilen Yahudiler doğal  olarak kurtulacaklarını sanıyorlardı. Ama Mesih böyle olmayacağını belirtir çünkü Rab dış görünüşe ya da kimliğe değil insanın imanına ve icraatına bakar. Sonra ilginç bir şey daha söyler: Yahudiler’den ziyade diğer uluslardan daha fazla insanın İbrahim, İshak ve Yakup ile Tanrı Egemenliği’nin sofrasına oturacaklarını söyler. Ne ironik bir durum! Yahudiler gururlanıp kendi güçlerine güvendikleri için atalarına vaat edilen krallığın dışında kalacak ama yabancı olan bizler iman sayesinde egemenliğe dâhil olacağız (bkz. Romalılar 9:30-32). Böylece sonuncu sayılan diğer uluslar birinci sayılan Yahudilerden daha öne geçecekler.
	Son olarak Mesih kendi halkı olan Yahudiler için üzüntüsünü dile getirir. Bazı Ferisiler onu korkutup kutsal misyonundan caydırmaya çalışırlar ama Mesih Yeruşalim’e gitmeye kararlı olduğunu tekrarlıyor. Oraya vardığında büyük ihanete uğrayıp çarmıha gerileceğini biliyor ama bunun için dünyaya geldi zaten. Kendisinden önce daha bir çok peygamber benzer şekilde Yahudiler’in gazabına uğrayıp Yeruşalim’de can verdiler. Yine de Mesih İsrail halkına duyduğu derin acıyı saklamıyor. Rab onları kerelerce kurtarmaya çalıştı, onları tövbeye çağırdı ama istemediler. Bu yüzden yakında büyük bir lanete uğrayacaklarını belirtir ve ancak Mesih’i kabul ettiklerinde bundan kurtulacaklarını söyler. Çoğumuz İsa’nın burada kullandığı sözü anlamıyoruz. ‘Rabbin adıyla gelene övgüler olsun!’ diyeceğiniz zamana dek beni bir daha görmeyeceksiniz der. Mesih’in gününde bu cümle eve dönen birine söylenirdi, yani bir tür ‘Hoş geldiniz!’ İsa, Yahudi halkına şunu demek istiyor, siz beni sevgiyle kabul edene kadar, ben bir daha dönmeyeceğim. İşte bu yüzden İsrail halkının bir an evvel tövbe etmesi için dua etmeliyiz ki İsa Mesih dönüp vaat edilen krallığı kursun.
Mayıs 19
MESİH ŞÖLENDE
Luka 14:1-24
1  Bir Şabat Günü İsa Ferisiler'in ileri gelenlerinden birinin evine yemek yemeye gitti. Herkes O'nu dikkatle gözlüyordu. 2  Önünde, vücudu su toplamış bir adam vardı. 3  İsa, Kutsal Yasa uzmanlarına ve Ferisiler'e, ‹‹Şabat Günü bir hastayı iyileştirmek Kutsal Yasa'ya uygun mudur, değil midir?›› diye sordu. 4  Onlar ses çıkarmadılar. İsa adamı tutup iyileştirdi, sonra eve gönderdi. 5  İsa onlara şöyle dedi: ‹‹Hanginiz oğlu ya da öküzü Şabat Günü kuyuya düşer de hemen çıkarmaz?›› 6  Onlar buna hiçbir karşılık veremediler. 7-9  Yemeğe çağrılanların başköşeleri seçtiğini farkeden İsa, onlara şu benzetmeyi anlattı: ‹‹Biri seni düğüne çağırdığı zaman başköşeye kurulma. Belki senden daha saygın birini de çağırmıştır. İkinizi de çağıran gelip, ‹Yerini bu adama ver› diyebilir. O zaman utançla kalkıp en arkaya geçersin. 10  Bir yere çağrıldığın zaman git, en arkada otur. Öyle ki, seni çağıran gelince, ‹Arkadaşım, daha öne buyurmaz mısın?› desin. O zaman seninle birlikte sofrada oturan herkesin önünde onurlandırılmış olursun. 11  Kendini yücelten herkes alçaltılacak, kendini alçaltan yüceltilecektir.››
12  İsa kendisini yemeğe çağırmış olana da şöyle dedi: ‹‹Bir öğlen ya da akşam yemeği verdiğin zaman dostlarını, kardeşlerini, akrabalarını ve zengin komşularını çağırma. Yoksa onlar da seni çağırarak karşılık verirler. 13  Ama ziyafet verdiğin zaman yoksulları, kötürümleri, sakatları, körleri çağır. 14  Böylece mutlu olursun. Çünkü bunlar sana karşılık verecek durumda değildirler. Karşılığı sana, doğru kişiler dirildiği zaman verilecektir.›› 15  Sofrada oturanlardan biri bunu duyunca İsa'ya, ‹‹Tanrı'nın Egemenliği'nde yemek yiyecek olana ne mutlu!›› dedi. 16  İsa ona şöyle dedi: ‹‹Adamın biri büyük bir şölen hazırlayıp birçok konuk çağırdı. 17  Şölen saati gelince davetlilere, ‹Buyurun, her şey hazır› diye haber vermek üzere kölesini gönderdi. 18  ‹‹Ne var ki, hepsi anlaşmışçasına özür dilemeye başladılar. Birincisi, ‹Bir tarla satın aldım, gidip görmek zorundayım. Rica ederim, beni hoş gör› dedi. 19  ‹‹Bir başkası, ‹Beş çift öküz aldım, onları denemeye gidiyorum. Rica ederim, beni hoş gör› dedi. 20  ‹‹Yine bir başkası, ‹Yeni evlendim, bu nedenle gelemiyorum› dedi. 21  ‹‹Köle geri dönüp durumu efendisine bildirdi. Bunun üzerine ev sahibi öfkelenerek kölesine, ‹Koş› dedi, ‹Kentin caddelerine, sokaklarına çık; yoksulları, kötürümleri, körleri, sakatları buraya getir.› 22  ‹‹Köle, ‹Efendim, buyruğun yerine getirilmiştir, ama daha yer var› dedi. 23  ‹‹Efendisi köleye, ‹Çıkıp yolları ve çit boylarını dolaş, bulduklarını gelmeye zorla da evim dolsun› dedi. 24  ‹Size şunu söyleyeyim, ilk çağrılan o adamlardan hiçbiri benim yemeğimden tatmayacaktır.› ››
AÇIKLAMA: Bir Şabat Günü Mesih yine havrada öğretiyordu. Halk ağzından çıkan her söze bayılırken dini önderler en ufak bir hatasını arıyorlardı. Daha önce olduğu gibi İsa karşısına çıkan hastaları iyileştirdi. Din bilginleri ise Şabat Günü’nde bir hastayı iyileştirmenin Musa’nın Yasası’na uygun olmadığını savunmaya kalktılar. Ne var ki Mesih insanın Şabat Günü’nde bile çukura düşen hayvanını kurtarması ne kadar doğalsa bir başkasına yardım etmesinin de en az onun kadar doğal olduğunu belirtir. Gerçek şu ki Mesih kadar Tanrı’nın Yasası’na sahip çıkan ve onu hakkıyla yerine getiren yoktu. Dini önderler ise onu kıskandıkları için ağzını arıyorlardı. Bu sırada Mesih onların ne kadar bencil ve kibirli olduklarını gösterir. Mesela önemli birinin sofrasına otururken hepsi en onurlu yeri kapmak için koşturuyorlardı. Ama bu pek akıllıca değil çünkü daha önemli biri ortaya çıktığında ev sahibi en önemli yeri ona vermek için oraya oturan kişiyi aşağı indirmek zorunda kalıyordu. O yüzden Mesih şu önemli prensibi açıklar: Kendini yücelten alçaltılacaktır, kendini alçaltan ise yüceltilecektir. Ne yazık ki bugünkü dünya, ‘Kendini göstermelisin!’ veya ‘Öne çıkmalısın!’ gibi sözlerle bizi teşvik eder. Oysa ki Mesih’in dediği gibi gurur insanı eninde sonunda küçük düşürür. Alçakgönüllülüğü benimseyen ise Rab’bin beğenisini kazanır.
	Şölende oturan Mesih bu sırada davet edilenlere dikkat eder. Ev sahibi doğal olarak en sevdiği arkadaşlarını ve toplumun onurlu mensuplarını çağırmıştı. İsa bunu bir gün karşılık bulmak için yaptığını sezer. Yani davet ettiği kişiler yarın öbür gün onu kendi evlerine davet edebilecek güce sahip kimseler. Mesih ise insan gerçekten mutlu olmak istiyorsa vereceği şölene zengin arkadaşlarını değil, kimsesizleri, fakir ve hasta insanları çağırması gerektiğini söyler. Neden? Çünkü bunu yapan kişi belirli bir karşılık beklemiyor demek. Daha önemlisi bunu Tanrı için yaptığını göstermiş olur ve karşılığını da Tanrı’dan alacaktır. Ne yazık ki günümüzde insanlar bir iyilik yaptıklarında etraflarındaki insanlardan alkış almak için yaparlar. Oysa ki Tanrı’nın gözünde esas değerli olan iyiliği gizlilik içinde Tanrı için yapmaktır (Matta 6:1-4). Ayrıca bunu karşılık alacağımız kişiler için değil gerçek anlamda muhtaç insanlar için yapmamız çok daha anlamlı ve gereklidir.

	Bu sırada oturanlardan birisi ‘Tanrı’nın Egemenliğinde yemek yiyecek olana ne mutlu!’ diye seslenir. Yahudiler yalnızca kendi ulusundan olup çok ‘sevap’ işlemiş kişilerin Tanrı’nın huzuruna kavuşacaklarına inanıyorlardı. Buna karşılık Mesih şölen benzetmesini anlatır: Zengin bir adam vereceği büyük şölene birçok konuk çağırır. Ne var ki hepsi türlü bahane üreterek gelmeyi reddeder. Buna çok öfkelenen ev sahibi kölesine ‘Kentin sokaklarına çık, yoksulları, hastaları, herkesi çağır’ der. Böylece ev dolmaya başlar. Ev sahibi yer kaldığını görünce, köleyi ikinci bir defa sokaklara gönderir ve sonunda şölen salonu dolup taşar. Sonra kölesine şu sözü ekler: ‘İlk çağrılan o adamlardan hiçbiri benim yemeğimden tatmayacaktır.’ Peki, bu öyküyle Mesih neyi belirtmeye çalışıyor? Aslında bunu kendini beğenmiş gururlu Yahudi önderlerine söylüyordu. Tanrı Yahudi ulusunu seçerek öncelliği onlara verdi ama onlar İsa Mesih’i reddederek Tanrı’nın Egemenliğinin dışında kaldılar (Elç.İşleri 28:25-29). Kaldı ki Tanrı’nın huzuruna kavuşmak için insan asla kendine güvenmemeli. Kibir ve gurur bizi Tanrı’ya yaklaştırmak yerine daha da uzaklaştırır. O yüzden kurtulmak için günahımızı alçakgönüllü bir şekilde kabul ederek İsa Mesih’e güvenmeliyiz. Ancak o
 zamanın sonunda Tanrı’nın sofrasında yer alacağımızdan emin olabiliriz.
Mayıs 20
İSA’YI İZLEMENİN BEDELİ
Luka 14:25-35
25-26  Kalabalık halk toplulukları İsa'yla birlikte yol alıyordu. İsa dönüp onlara şöyle dedi: ‹‹Biri bana gelip de babasını, annesini, karısını, çocuklarını, kardeşlerini, hatta kendi canını bile gözden çıkarmazsa, öğrencim olamaz. 27  Çarmıhını yüklenip ardımdan gelmeyen, öğrencim olamaz. 28  ‹‹Aranızdan biri bir kule yapmak isterse, bunu tamamlayacak kadar parası var mı yok mu diye önce oturup yapacağı masrafı hesap etmez mi? 29-30  Çünkü temel atıp da işi bitiremezse, durumu gören herkes, ‹Bu adam inşaata başladı, ama bitiremedi› diyerek onunla eğlenmeye başlar. 31  ‹‹Ya da hangi kral başka bir kralla savaşa gittiğinde, üzerine yirmi bin askerle yürüyen düşmana on bin askerle karşı koyabilir miyim diye önce oturup bir değerlendirme yapmaz? 32  Eğer karşı koyamayacaksa, öbürü henüz uzaktayken elçiler gönderip barış koşullarını ister. 33  Aynı şekilde sizden kim varını yoğunu gözden çıkarmazsa, öğrencim olamaz. 34  ‹‹Tuz yararlıdır. Ama tuz tadını yitirirse, bir daha nasıl o tadı kazanabilir? 35  Ne toprağa, ne de gübreye yarar; onu çöpe atarlar. İşitecek kulağı olan işitsin.››
AÇIKLAMA: Herkes İsa Mesih’i sevdiğini söyler ancak O’nu gerçek anlamda tanıyan ve izleyen pek azdır. Mesih burada kendisini izlemenin ne kadar zor olduğunu hatırlatır. Bu ayetlerde İsa ardından gelmenin koşullarını sıralar. Dediğine göre öğrencisi olmak isteyen kimse aile bağından daha fazla Tanrı’nın Egemenliğine ve Mesih’e tutkun olmalı. Herkes doğal olarak ailesine bağlıdır, hatta Rab sözünde anne babamıza her daim saygılı olmamız gerektiğini belirtir (Efesliler 6:1-3). Ne var ki Mesih, ardından gelmek isteyenin Tanrı’ya olan sevgisinin çok daha güçlü olması gerektiğini belirtir. Neden? Çünkü ailemizi ne kadar seviyorsak da bazen bizi yanlış inançlara sevk edebilirler. O yüzden gerçeğin peşinden gitmek isteyen Mesih öğrencisi bazen kendi ailesinin baskısıyla karşılaşabilir (Matta 10:34-35). Kaldı ki Mesih’in yolunu seçen kişi Mesih’in de uğradığı zulme uğrayabilir. Bu yüzden İsa ardından gelmek isteyenlere sadece ailelerini değil kendi canlarını da gözden çıkarmaya çağırır. Bunu çarmıhımızı yüklenmeye benzetir. Mesih’in gününde çarmıhını yüklenmek demek ölüme doğru ilerlemek demek. Çarmıh boyuna asılan bir kolye değildi, korkunç bir işkence ve idam aletiydi. Böylece Mesih öğrencisi olmak isteyenlere bu kararın çok pahalıya patlayabileceğini hatırlatır. Günümüzde kimse çarmıha gerilme tehlikesiyle karşı karşıya olmasa da günbegün kendimizi her tür günaha karşı ölmüş saymamız çok önemlidir (Galatyalılar 2:20).
	Bunun ne kadar büyük bir karar olduğunu vurgulamak için İsa iki kısa benzetme anlatır. İlkinde kule yapmak isteyen biri var. Temel atmadan mutlaka ki projeyi bitirmeye parası olup olmadığını düşünmeli, değil mi? Yoksa kuleyi yarıda bırakırsa gelen giden onunla alay edecektir. Benzer şekilde Mesih’i yolun yarısında bırakan alay konusu olur. İkinci benzetmede savaşa çıkan bir kral var. Düşmanla savaşa girmeden önce oturup kaç askeri var, karşısındaki kralı yenebilir gibi sorular sormaz mı? Elbette, yoksa bunun hesabını yapmadan savaşa girse bu iş sadece rezaletle bitmez, büyük katliama da sebep olabilir. İşte Mesih ardından gelecek kişileri iyice düşünmeye zorlar. İsa Mesih’in yolu çok çetin. O yoldan giden her türlü sıkıntıyla karşılaşır, bazen en sevdiği insanları da kaybeder. Ancak Mesih’i gerçekten tanıyan bunun her şeye değer olduğunu bilir. Çünkü yolun sonunda Mesih’le birlikte sonsuz yaşam bizi bekler.
	Bazıları Mesih izleyicisi olmak çok kolay sanıyor. Oysa ki Mesih’in dediğine göre Tanrı’nın bize bağışladığı kurtuluş ve sonsuz yaşam karşılığında bizim bu dünyadaki tüm değerlerimizden vazgeçmemiz gerekiyor. Ailemiz olsun, mal varlığımız olsun, hatta kendi canımız olsun, hepsi Tanrı’ya fedadır. Ancak bu şekilde Tanrı’nın kutsal işine yarayabiliriz. Mesih burada ve bir çok yerde öğrencilerini tuza benzetir (Matta 5:13). Tuz hem tatlandırıcı hem de koruyucu görevi görür. Tuz olmadan yemeğin pek tadı olmaz. İmanlılar da iyi işleriyle dünyayı tatlandırmalı. Benzer şekilde et gibi bazı gıdaların bozulmaması için tuz kullanılır. Yine de imanlılar iyi işleriyle dünyanın daha fazla bozulmasını engellemeli. Ama Mesih imanlısı ‘tuz’ görevinden vazgeçtiyse o zaman dünyadan bir farkı kalmaz ve hiç bir işe yaramaz. Normal şartlarda tuz her zaman tuzdur, yani tadını yitirmemeli. İmanlı da farkını hep korumalı. Çünkü dünyayı farklılaştırmak için bizim de farkımızı hep korumalıyız.
Mayıs 21
KAYBOLANIN DEĞERİ
Luka 15:1-32
1  Bütün vergi görevlileriyle günahkârlar İsa'yı dinlemek için O'na akın ediyordu. 2  Ferisiler'le din bilginleri ise, ‹‹Bu adam günahkârları kabul ediyor, onlarla birlikte yemek yiyor›› diye söyleniyorlardı. 3-4  Bunun üzerine İsa onlara şu benzetmeyi anlattı: ‹‹Sizlerden birinin yüz koyunu olsa ve bunlardan bir tanesini kaybetse, doksan dokuzu bozkırda bırakarak kaybolanı bulana dek onun ardına düşmez mi? 5-6  Onu bulunca da sevinç içinde omuzlarına alır, evine döner; arkadaşlarını, komşularını çağırıp onlara, ‹Benimle birlikte sevinin, kaybolan koyunumu buldum!› der. 7  Size şunu söyleyeyim, aynı şekilde gökte, tövbe eden tek bir günahkâr için, tövbeyi gereksinmeyen doksan dokuz doğru kişi için duyulandan daha büyük sevinç duyulacaktır.›› 8  ‹‹Ya da on gümüş parası olan bir kadın bunlardan bir tanesini kaybetse, kandil yakıp evi süpürerek parayı bulana dek her tarafı dikkatle aramaz mı? 9  Parayı bulunca da arkadaşlarını, komşularını çağırıp, ‹Benimle birlikte sevinin, kaybettiğim parayı buldum!› der. 10  Size şunu söyleyeyim, aynı şekilde Tanrı'nın melekleri de tövbe eden bir tek günahkâr için sevinç duyacaklar.››
11  İsa, ‹‹Bir adamın iki oğlu vardı›› dedi. 12  ‹‹Bunlardan küçüğü babasına, ‹Baba› dedi, ‹Malından payıma düşeni ver bana.› Baba da servetini iki oğlu arasında paylaştırdı. 13  ‹‹Bundan birkaç gün sonra küçük oğul her şeyini toplayıp uzak bir ülkeye gitti. Orada sefahat içinde bir yaşam sürerek varını yoğunu çarçur etti. 14  Delikanlı her şeyini harcadıktan sonra, o ülkede şiddetli bir kıtlık baş gösterdi, o da yokluk çekmeye başladı. 15  Bunun üzerine gidip o ülkenin vatandaşlarından birinin hizmetine girdi. Adam onu, domuz gütmek üzere otlaklarına yolladı. 16  Delikanlı, domuzların yediği keçiboynuzlarıyla karnını doyurmaya can atıyordu. Ama hiç kimse ona bir şey vermedi. 17  ‹‹Aklı başına gelince şöyle dedi: ‹Babamın nice işçisinin fazlasıyla yiyeceği var, bense burada açlıktan ölüyorum. 18  Kalkıp babamın yanına döneceğim, ona, Baba diyeceğim, Tanrı'ya ve sana karşı günah işledim. 19  Ben artık senin oğlun olarak anılmaya layık değilim. Beni işçilerinden biri gibi kabul et.› 20  ‹‹Böylece kalkıp babasının yanına döndü. Kendisi daha uzaktayken babası onu gördü, ona acıdı, koşup boynuna sarıldı ve onu öptü. 21  Oğlu ona, ‹Baba› dedi, ‹Tanrı'ya ve sana karşı günah işledim. Ben artık senin oğlun olarak anılmaya layık değilim.› 22  ‹‹Babası ise kölelerine, ‹Çabuk, en iyi kaftanı getirip ona giydirin!› dedi. ‹Parmağına yüzük takın, ayaklarına çarık giydirin! 23  Besili danayı getirip kesin, yiyelim, eğlenelim. 24  Çünkü benim bu oğlum ölmüştü, yaşama döndü; kaybolmuştu, bulundu.› Böylece eğlenmeye başladılar. 25  ‹‹Babanın büyük oğlu ise tarladaydı. Gelip eve yaklaştığında çalgı ve oyun seslerini duydu. 26  Uşaklardan birini yanına çağırıp, ‹Ne oluyor?› diye sordu. 27  ‹‹O da, ‹Kardeşin geldi, baban da ona sağ salim kavuştuğu için besili danayı kesti› dedi. 28-29  ‹‹Büyük oğul öfkelendi, içeri girmek istemedi. Babası dışarı çıkıp ona yalvardı. Ama o, babasına şöyle yanıt verdi: ‹Bak, bunca yıl senin için köle gibi çalıştım, hiçbir zaman buyruğundan çıkmadım. Ne var ki sen bana, arkadaşlarımla eğlenmem için hiçbir zaman bir oğlak bile vermedin. 30  Oysa senin malını fahişelerle yiyen şu oğlun eve dönünce, onun için besili danayı kestin.› 31  ‹‹Babası ona, ‹Oğlum, sen her zaman yanımdasın, neyim varsa senindir› dedi. 32  ‹Ama sevinip eğlenmek gerekiyordu. Çünkü bu kardeşin ölmüştü, yaşama döndü; kaybolmuştu, bulundu!› ››
AÇIKLAMA: Din bilginleri birçok nedenden dolayı Mesih’le anlaşamıyorlardı. Önemli nedenlerden bir tanesi İsa’nın kirli ve günahkâr sayılan insanlara vakit ayırıp değer vermesiydi. Ferisiler kendi kutsallıklarını bozmamak için ‘murdar’ saydıkları insanlarla bir araya gelmezlerdi, ama Mesih onlarla oturup yemek yerdi. Bu çirkin tavırlarına karşı Mesih üç benzetme anlatır. Birincisinde yüz koyunu olan ama bir tanesini kaybeden çoban söz konusu. Çoban tek bir kuzuya duyduğu ilgiden ötürü diğer doksan dokuzu bırakıp kaybolanı bulana kadar arar durur. Bulduğunda da sevinçten tüm komşularını toplar ve birlikte sevinirler. İkinci benzetme de ilkine benzer. Bir kadın on gümüş parasından bir tanesini kaybeder. Bu boynuna asılan bir tür mücevher olabilir, belli ki kadın için bir tanesi bile çok değerli o yüzden onu bulana kadar tüm evi temizler. Bulduğunda da büyük sevincini tüm komşularıyla paylaşmak ister. Her iki örneğin ardında Mesih şunu ekler: ‘Aynı şekilde Tanrı’nın melekleri de tövbe eden bir tek günahkâr için sevinç duyacaklar.’  Bununla İsa din bilginlerine her bir insanın Tanrı’nın gözünde ne kadar değerli olduğunu vurgulamak ister. Bir insanın geçmişi ne kadar berbat olursa olsun önemli olan tövbe edip Tanrı’nın kurtuluşuna sahip olması. Böylece biz de insanlar arasında ayrım yapmadan tövbe etmeleri için her tür ilgi ve sevgi göstermeliyiz.
	Üçüncü öykü daha uzun ve ayrıntılı ama anlamı aynıdır. Bir adamın iki oğlu vardı, büyüğü çok çalışkan ve sadık, küçüğü ise yaramaz ve saygısız. Küçük oğlan bir gün babasına ‘Malından payıma düşeni ver bana’. Utanmaz çocuk babasına resmen, ‘öleceğin yok mirasımı şimdi ver’ diyor. Babası malını bölüştürüyor ve küçük evlat ilk fırsatta parasını alıp uzak bir ülkeye kaçıyor. Orada delikanlı parasını sağ solda harcamaya başlar. Böylece babasının servetini kısa sürede sefahat içinde çarçur eder. Tam o sırada şiddetli bir kıtlık baş gösterir o yörede ve küçük oğul yokluk çekmeye başlar. Bunun üzerine delikanlı bir çiftçinin hizmetine girer. Adam da onu tarladaki domuzları gütmeye gönderir. Delikanlı bir süre sonra öyle bir açlık çekiyor ki domuzların yediklerini bile kıskanmaya başlar. O zaman aklı başına gelir ve babasını hatırlamaya başlar. Hem Tanrı’ya hem de babasına karşı çok büyük günah işlediğini fark eder ve geri dönmeye karar verir.

	Evine yaklaşan delikanlı muhtemelen çok tedirgindi. Babası onu görünce ne yapacak? Kesin azarlanacak, belki de tokat yiyecek. Fakat ne ilginçtir ki yaklaştığı sırada yolunu gözleyen babası onu hemen tanır, haline acır ve onu kucaklamak üzere yanına koşar. Oğul utanç içinde babasına ‘Baba, büyük günah işledim, senin oğlun olarak anılmaya layık değilim’ der. Babası ise söyleneni reddeder ve ona en iyi kaftanı giydirir, parmağına yüzük taktırır ve ayaklarına çarık giydirmelerini söyler. Sonra kayıp oğlunun dönüşünün kutlamak için besili danayı getirip kesmelerini buyurur. Bu manzara Baba Tanrı’nın tövbe eden her insanı nasıl karşıladığını resmeder. Ama öykü bitmiş değildir. Ardından büyük oğul tarladan gelir ve evdeki herkesin sevindiğini fark eder. Sebebi öğrenince de çıldırır. İçeri girmeyi reddedip babasını dışarı çağırtır. Sonra ona, ‘bizi rezil eden bu oğlunu nasıl böyle karşılarsın’ der. Ayrıca kendisine hiç böyle bir ziyafet verilmediğini söyler. Babası ise her şeyini ona feda ettiğini hatırlatır ve küçük oğluna gelince dönüşüne sevinmesi gerektiğini belirtir. Bu ikinci oğul Mesih’i şikâyet eden Ferisiler’i temsil eder. Onlar tövbe eden günahkârları kabul etmek istemiyorlardı. Din bilginleri Tanrı hakkındaki bilgileri ezberlemiş olabilir ama ne yazık ki O’nun yüreğini hiç anlamamışlardı.
Mayıs 22
ALDATICI SERVET
Luka 16:1-18
1  İsa öğrencilerine şunları da anlattı: ‹‹Zengin bir adamın bir kâhyası vardı. Kâhya, efendisinin mallarını çarçur ediyor diye efendisine ihbar edildi. 2  Efendisi kâhyayı çağırıp ona, ‹Nedir bu senin hakkında duyduklarım? Kâhyalığının hesabını ver. Çünkü sen artık kâhyalık edemezsin› dedi. 3  ‹‹Kâhya kendi kendine, ‹Ne yapacağım ben?› dedi. ‹Efendim kâhyalığı elimden alıyor. Toprak kazmaya gücüm yetmez, dilenmekten utanırım. 4  Kâhyalıktan kovulduğum zaman başkaları beni evlerine kabul etsinler diye ne yapacağımı biliyorum.› 5  ‹‹Böylelikle efendisine borcu olanların hepsini tek tek yanına çağırdı. Birincisine, ‹Efendime ne kadar borcun var?› dedi. 6  ‹‹Adam, ‹Yüz ölçek zeytinyağı› karşılığını verdi. ‹‹Kâhya ona, ‹Borç senedini al ve hemen otur, elli ölçek diye yaz› dedi. 7  ‹‹Sonra bir başkasına, ‹Senin borcun ne kadar?› dedi. ‹‹ ‹Yüz ölçek buğday› dedi öteki. ‹‹Ona da, ‹Borç senedini al, seksen ölçek diye yaz› dedi. 8  ‹‹Efendisi, dürüst olmayan kâhyayı, akıllıca davrandığı için övdü. Gerçekten bu çağın insanları, kendilerine benzer kişilerle ilişkilerinde, ışıkta yürüyenlerden daha akıllı oluyorlar. 9  Size şunu söyleyeyim, dünyanın aldatıcı servetini kendinize dost edinmek için kullanın ki, bu servet yok olunca sizi sonsuza dek kalacak konutlara kabul etsinler.›› 10  ‹‹En küçük işte güvenilir olan kişi, büyük işte de güvenilir olur. En küçük işte dürüst olmayan kişi, büyük işte de dürüst olmaz. 11  Dünyanın aldatıcı serveti konusunda güvenilir değilseniz, gerçek serveti size kim emanet eder? 12  Başkasının malı konusunda güvenilir değilseniz, kendi malınız olmak üzere size kim bir şey verir? 13  ‹‹Hiçbir uşak iki efendiye kulluk edemez. Ya birinden nefret edip öbürünü sever, ya da birine bağlanıp öbürünü hor görür. Siz hem Tanrı'ya, hem paraya kulluk edemezsiniz.›› 14  Parayı seven Ferisiler bütün bu sözleri duyunca İsa'yla alay etmeye başladılar. 15  O da onlara şöyle dedi: ‹‹Siz insanlar önünde kendinizi temize çıkarıyorsunuz, ama Tanrı yüreğinizi biliyor. İnsanların gururlandıkları ne varsa, Tanrı'ya iğrenç gelir. 16  ‹‹Kutsal Yasa ve peygamberlerin devri Yahya'nın zamanına dek sürdü. O zamandan bu yana Tanrı'nın Egemenliği müjdeleniyor ve herkes oraya zorla girmeye çalışıyor. 17  Yerin ve göğün ortadan kalkması, Kutsal Yasa'nın ufacık bir noktasının yok olmasından daha kolaydır. 18  ‹‹Karısını boşayıp başkasıyla evlenen zina etmiş olur. Kocasından boşanmış bir kadınla evlenen de zina etmiş olur.››
AÇIKLAMA: Mesih’in en çok değindiği konulardan biri para ve servetti. Bugün bile insanlar şunu der: ‘Para her şeydir’. Evet, dünyamız para ile döner ama bazen unutuyoruz ki paradan çok daha önemli şeyler var. Çünkü bu dünyada kazandığımız ve biriktirdiğimiz her şey burada kalacak. O yüzden bu dünyadan çok öbür dünyayı düşünmemiz gerek. İsa Mesih bu önemli gerçeği vurgulamak için ilginç bir benzetme anlatır. Zengin bir adamın malından sorumlu bir kahyası var. Günün birinde kahya işten çıkartılacağını öğrenir ve gelecek için kaygılanmaya başlar. Hemen efendisine borçlu bazı kişileri çağırıp borçlarına indirim uygular. Ardından kahyanın yaptığını duyan efendi kurnazlığını takdir eder. Çünkü bazılarının borçlarını indirerek kahya onların sevgisini kazanmıştır. Yaptığı şey tabi ki yanlıştı ama ileriyi düşünmesi akıllıcaydı. Benzetmeyi anlatan Mesih bizi kahya gibi üçkağıtçılık yapmaya teşvik etmiyor. Fakat kurnaz kahya gibi geleceği düşünmemiz gerektiğini öğretiyor. Bir gün hepimizin yeryüzündeki işi bitecektir ama ondan sonra ne olacağız. Bu dünyada bazı imkânlarımız var, bunları sadece bu dünyaya harcarsak vay halimize. Ama bunları ebedi hayata yatırırsak ne mutlu bize (Matta 6:19-20). Dahası buradaki maddi imkanları başkalarını kurtarmak için kullanan gerçekten akıllıdır. Çünkü kazandığımız para burada kalacak ama kazandığımız canlar ebediyen yaşayacak.
	Sonra Mesih Tanrı’nın servet konusundaki düşüncesini açar. Tanrı, az ya da çok hepimize bu dünyada bir şeyler emanet eder. Ancak bize verileni sadece kendimize harcarsak Tanrı neden daha fazlasını versin ki. Öbür türlü Tanrı’nın bize emanet ettiği şeyleri başkalarına yardım etmek için kullanırsak, O’nun bize bir sonraki dünyada çok daha büyük şeyler emanet edeceğine emin olabiliriz. Sonuçta bu dünyada neyimiz varsa Tanrı’dan emanettir. Aslında ‘bu benim’ diyebileceğimiz bir şey yoktur, hepsi Tanrı’dandır. Hangimiz kolumuzun ya da beynimizin kirasını ödüyoruz? Hepsi O’na aittir. Aynı şekilde yargılandığımızda bize emanet edilen her şey için hesap vereceğiz. Ne yazık insanlar bu şekilde görmek yerine, hayatlarını kendilerine ait sanırlar. Böylece bencil tutkularını tatmin etmek üzere kendilerini servet kazanıp biriktirmeye verirler. Ama bu büyük bir tuzak çünkü bir yerden sonra servet tanrıları oluyor. Ama Mesih, insan iki efendiye kulluk edemez der. Ya Tanrı’ya çalışıyoruz ya da kendimize, ikisi olamaz. İnsan hem Rab’be hem de paraya tapamaz, çünkü Tanrı birdir ve rakip kabul etmez.
	Bu sırada paraya düşkün Ferisiler Mesih’le dalga geçmeye başlar. Onlar halkı ezerek kendilerini zenginleştirdiler. Mesih ise gurur meselesine çevirdikleri tüm bunların Tanrı’nın gözünde son derece iğrenç olduğunu belirtir. İsa Mesih geldiğinde Tanrı’nın Egemenliğini müjdeliyordu ama din bilginleri bunun ruhsal boyutunu tümden es geçip sadece kendi maddi çıkarlarını düşünüyorlardı. Evet Tanrı bir gün İsa Mesih’in krallığını kuracaktır ama insanların gururuna hizmet edecek bir şekilde olmayacaktır. Çünkü Tanrı’nın Egemenliğinde servetten çok daha değerli şeyler vardır, o da insanın Tanrı’ya olan sevgisi ve sadakati. İnsanın sahip olduğu ruhsal karakter özellikleri kazanabileceği tüm paralardan kat ve kat daha değerlidir.
Mayıs 23
ÖBÜR DÜNYA
Luka 16:19-31
19  ‹‹Zengin bir adam vardı. Mor, ince keten giysiler giyer, bolluk içinde her gün eğlenirdi. 20-21  Her tarafı yara içinde olan Lazar adında yoksul bir adam bu zenginin kapısının önüne bırakılırdı; zenginin sofrasından düşen kırıntılarla karnını doyurmaya can atardı. Bir yandan da köpekler gelip onun yaralarını yalardı. 22  ‹‹Bir gün yoksul adam öldü, melekler onu alıp İbrahim'in yanına götürdüler. Sonra zengin adam da öldü ve gömüldü. 23  Ölüler diyarında ıstırap çeken zengin adam başını kaldırıp uzakta İbrahim'i ve onun yanında Lazar'ı gördü. 24  ‹Ey babamız İbrahim, acı bana!› diye seslendi. ‹Lazar'ı gönder de parmağının ucunu suya batırıp dilimi serinletsin. Bu alevlerin içinde azap çekiyorum.› 25  ‹‹İbrahim, ‹Oğlum› dedi, ‹Yaşamın boyunca senin iyilik payını, Lazar'ın da kötülük payını aldığını unutma. Şimdiyse o burada teselli ediliyor, sen de azap çekiyorsun. 26  Üstelik, aramıza öyle bir uçurum kondu ki, ne buradan size gelmek isteyenler gelebilir, ne de oradan kimse bize gelebilir.› 27  ‹‹Zengin adam şöyle dedi: ‹Öyleyse baba, sana rica ederim, Lazar'ı babamın evine gönder. 28  Çünkü beş kardeşim var. Lazar onları uyarsın ki, onlar da bu ıstırap yerine düşmesinler.› 29  ‹‹İbrahim, ‹Onlarda Musa'nın ve peygamberlerin sözleri var, onları dinlesinler› dedi. 30  ‹‹Zengin adam, ‹Hayır, İbrahim baba, dinlemezler!› dedi. ‹Ancak ölüler arasından biri onlara giderse, tövbe ederler.› 31  ‹‹İbrahim ona, ‹Eğer Musa ile peygamberleri dinlemezlerse, ölüler arasından biri dirilse bile ikna olmazlar› dedi.››
AÇIKLAMA: Ölüm nihai eşitleyicidir. Kral olsun, köle olsun herkes ölümü tadacaktır. Bizimle ölüm arasında çok ince bir perde var ama çok da koyu ve karanlık bir perdedir ki öbür tarafta olup biteni kestiremiyoruz. Mesih bu benzetmede o perdeyi az da olsa kaldırıyor ve öbür dünyayı görmemizi sağlıyor. Gördüklerimiz bizi şaşırtıyor çünkü orası bu dünyanın tam tersidir. Mesih iki adamın hikayesini anlatarak perdenin iki tarafını karşılaştırır. Bu dünyada adamlardan biri aşırı zengin öbürü oldukça fakir. Zengin adam kral gibi mor ve ince keten giyer, her gün ziyafet çekip arkadaşlarıyla eğlenir. Lazar isminde yoksul adam ise zenginin kapısına dayanıp sofrasından düşen kırıntılarla karnını doyurmaya çalışıyor. Ayrıca Lazar’ın iğrenç bir deri hastalığı var ve mahalle köpekleri vücudunu kaplayan yaraları yalamak için hep etrafında dolanırlar. Kısacası bu dünyada daha zıt bir durum düşünülemez.

	Bir gün ikisi de ölüyor ve o ince perdeyi yarıyorlar. Birden her şey değişiyor. Zengin adam büyük tantanayla son yolculuğuna uğurlanıp görkemli bir mezara konulurken aslında kendisi çoktan ateşlerin içine düşmüştür. Mazlum Lazar ise ölür ölmez ruhunu Tanrı’nın huzuruna taşıyacak meleklerle karşılaşır. Böylece zengin adam günahlarından ötürü cehennemde acı çekerken imanlı Lazar derhal Tanrı’nın kutsallarının huzuruna kavuşup teselli buluyor. Son durumları yeryüzündekinin tam tersi. Yalnız tek farkı şu ki bu son durumları sonsuzdur. Bu sırada ölüler diyarında ıstırap çeken zengin adam gözlerini kaldırıp uzaktan Lazar’ı İbrahim’in yanında görür ve onlara şöyle seslenir: ‘Ey İbrahim Baba, acı bana! Lazar’ı yanıma gönder.’ Çok ilginçtir ki yeryüzündeki bencilliğinden dolayı cehennemde acı çeken zengin adam hala bencil davranıyor. Tövbe ettiğini hiç görmüyoruz. İbrahim bu arada neden bu durumda bulunduğunu hatırlatır: Yeryüzünde Lazar acı çekerken zengin adam rahattı ama şimdi bu adaletsizlik düzeltildi. Ardından İbrahim Lazar’ın zengin adamın yanına inmesi imkânsız diye belirtir. Bundan cennetle cehennem arasında gidiş geliş olmadığını anlıyoruz. Daha bir çok ayette cehenneme girenin bir daha çıkmayacağını okuyoruz (Markos 9:48-49). Aynı zamanda bazılarının sandığı gibi cennetle cehennemin ortasında ‘araf’ diye bir bölge yoktur. Hiç kimse cezasını çektikten sonra cennete yükseltilmeyecektir çünkü cehennem de cennet kadar sonsuz bir kavramdır.
	Bu arada zengin adam yeryüzünde kendisi gibi bencilce yaşayan kardeşlerini akla getirir ve İbrahim’in Lazar’ı onlara yollamasını ister. İbrahim yine olumsuz yanıt verir ve onların istedikleri taktirde Tanrı’nın peygamberler aracılığıyla gönderdiği Kutsal Sözü’nü okuyup kurtulabileceklerini belirtir. Ama zengin adam yine diretir: Eğer Lazar’ın ölümden dirildiğini görürlerse inanırlar. Ancak İbrahim bunun hiç işe yaramayacağını söyler. Aslında ilginçtir ki bundan bir kaç gün sonra Mesih Lazar isminde bir arkadaşını ölümden diriltir ama Ferisiler yine ona inanmayı reddeder ve ikisini öldürmek için plan kurmaya başlar (Yuhanna 11). Mesih’in burada anlattığı benzetme esasında zengin Ferisiler’e yöneliktir çünkü onlar Tanrı’dan çok parayı seviyorlardı (Luka 16:14). Ama İsa Mesih sonlarının beklediklerinden çok farklı olacağını belirtir. Onlar ‘İbrahim’in çocukları’ oldukları için azaptan kurtulacaklarını sanıyorlardı. Benzer şekilde bugün de dindar kesilen ama esasında ceplerine hizmet eden bir çok insan ince perdeyi geçince çok şaşıracaklar. Bizim için önemli olan daha fırsat varken Tanrı’yı yürekten tanımak ve günahlarımızdan kurtulmak için Mesih aracılığıyla verilen kutsal müjdeye inanmaktır.
Mayıs 24
GÜNAH VE GÖREV
Luka 17:1-19
1  İsa öğrencilerine şöyle dedi: ‹‹İnsanı günaha düşüren tuzakların olması kaçınılmazdır. Ama bu tuzaklara aracılık eden kişinin vay haline! 2  Böyle bir kişi bu küçüklerden birini günaha düşüreceğine, boynuna bir değirmen taşı geçirilip denize atılsa, kendisi için daha iyi olur. 3  Yaşantınıza dikkat edin! Kardeşiniz günah işlerse, onu azarlayın; tövbe ederse, bağışlayın. 4  Günde yedi kez size karşı günah işler ve yedi kez size gelip, ‹Tövbe ediyorum› derse, onu bağışlayın.›› 5  Elçiler Rab'be, ‹‹İmanımızı artır!›› dediler. 6  Rab şöyle dedi: ‹‹Bir hardal tanesi kadar imanınız olsa, şu dut ağacına, ‹Kökünden sökül ve denizin içine dikil› dersiniz, o da sözünüzü dinler. 7  ‹‹Hanginizin çift süren ya da çobanlık eden bir kölesi olur da, tarladan dönüşünde ona, ‹Çabuk gel, sofraya otur› der? 8  Tersine ona, ‹Yemeğimi hazırla, kuşağını bağla, ben yiyip içerken bana hizmet et. Sonra sen yiyip içersin› demez mi? 9  Verdiği buyrukları yerine getirdi diye köleye teşekkür eder mi? 10  Siz de böylece, size verilen buyrukların hepsini yerine getirdikten sonra, ‹Biz değersiz kullarız; sadece yapmamız gerekeni yaptık› deyin.›› 11  Yeruşalim'e doğru yoluna devam eden İsa, Samiriye ile Celile arasındaki sınır bölgesinden geçiyordu. 12-13  Köyün birine girerken O'nu cüzamlı on adam karşıladı. Bunlar uzakta durarak, ‹‹İsa, Efendimiz, halimize acı!›› diye seslendiler. 14  İsa onları görünce, ‹‹Gidin, kâhinlere görünün›› dedi. Adamlar yolda giderken cüzamdan temizlendiler. 15-16  Onlardan biri, iyileştiğini görünce yüksek sesle Tanrı'yı yücelterek geri döndü, yüzüstü İsa'nın ayaklarına kapanıp O'na teşekkür etti. Bu adam Samiriyeli'ydi. 17  İsa, ‹‹İyileşenler on kişi değil miydi?›› diye sordu. ‹‹Öbür dokuzu nerede? 18  Tanrı'yı yüceltmek için bu yabancıdan başka geri dönen olmadı mı?›› 19  Sonra adama, ‹‹Ayağa kalk, git›› dedi. ‹‹İmanın seni kurtardı.››
AÇIKLAMA: Âdem’den bu yana tüm insanlar günahla boğuşuyor. Başta itaatsizlikle başlayan günah sonradan her tür pisliğe yol açmıştır. Günümüzde günah öyle yayıldı ki bulaşmayan alan kalmadı. Adem ve Havva’nın torunları olarak hepimiz günah virüsünü aldık ve sonunda ölüme boyun eğiyoruz (Romalılar 3:23, 5:12). Atalarımızdan kalan bu kötü miras sayesinde günah işlemeyen yoktur yeryüzünde. İşte Mesih bu durumu düzeltmek için geldi çünkü bir tek kendisi günaha bulaşmadığından tüm insanlar uğruna çarmıhta ölerek kusursuz bir kefaret sağlayabildi (1.Petrus 2:22-25). Ne var ki Mesih burada başkalarını özellikle küçükleri günaha sevk eden kişileri uyarır. Maalesef modern dünyamızda teknoloji sayesinde çocuklar bile her türlü pisliğe bulaşabilir. Hatta özellikle onları düşürmek için uğraşan koskoca sektörler geliştiriliyor. İşte bu tür kişilere Mesih boynuna değirmen taşı bağlayıp denize atlasan daha iyi edersin der. Yani bir çocuğa tökez olmaktansa insanın kendine zarar vermesi yeğdir.
	Ardından Mesih imanlının temel görevlerinden söz eder. En önemli görevlerimizden biri günah işleyen kardeşlerimizi uyarmak ve tövbe ettiklerinde yürekten bağışlamak. Bazıları bağışlamayı inisiyatifimize kalmış bir hak sanıyor, oysa ki Rab’bin Sözüne göre Mesih’in bizi bağışladığı gibi bizler de bağışlamalıyız (Efesliler 4:32). Karşımızdaki kişi ne kadar hata yaparsa yapsın, tövbe ettiğinde onu bağışlamamız gerek. Sonra Mesih esas konumumuzu hatırlatır. Bazen kendimizi çok haklı görüp patron kesilebiliriz. Oysa ki biz esas Tanrı’nın  kullarıyız. O’nun bize hizmet etmek gibi bir mecburiyeti yoktur. Ne yazık ki bazı imanlılar bile Rab’den bir şey dilerken çok emri vaki konuşuyor. İmanımız küçük bir hardal tanesi kadar küçük de olsa Rab her türlü mucize yapabiliyor ama bunu kendisinden zorla isteyemeyiz. O Rab’dir, biz hizmetkârlarıyız. O yüzden Rab adına ne kadar büyük işler yapsak bile günün sonunda şunu söylemeliyiz: ‘Biz değersiz kullarız, sadece yapmamız gerekeni yaptık.’ Çünkü bağışlamak olsun, müjdelemek olsun, hizmet etmek olsun, hepsi kutsal görevimizdir.
	Sık sık unuttuğumuz kutsal bir görev daha var. Mesih’in başına gelen bir olayla bunu görüyoruz.  Yeruşalim’e yol alırken Mesih perişan halde olan on cüzamlıya rastlar. Bu öyle korkunç bir hastalık ki insanın derisi ve eti kendiliğinden çürüyüp dökülmeye başlar. Mesih’i gören adamlar şifa vermesi için yalvarmaya başlar. Onlara acıyan İsa Tapınak görevlisi olan kahine görünmelerini söyler. Cüzamlılar giderken bir anda iyileştiklerini fark eder ve büyük sevinçle yollarına devam ederler. Bir tanesi ise Mesih’e teşekkür etmesi gerektiğini fark eder. O yüzden İsa’nın yanına döner ve ayaklarına kapanarak teşekkür eder. İlginç olan şu ki bu adam Samiriyeli’ydi, yani Yahudilerin hor gördüğü melez bir halkın mensubuydu. Çelişkiyi sezen Mesih ‘Öbür dokuzu nerede?’ diye sorar. Sonra, ‘Tanrı’yı yüceltmek için bir tek bu yabancı mı geldi?’ diye ekler. Sonra Samiriyeli’ye ‘İmanın seni kurtardı’ der. Bunda Mesih imanlının temel bir görevine daha değinir, o da şükretmek. Çoğu insan şikayet etmede çabuk, şükretmede ağır davranıyor. Ama imanlı için tam tersi olmalı. Kendimize bir çok hak aramak yerine, var olan şeyler için Tanrı’yı yüceltmeliyiz, her durumda O’na şükretmeliyiz (Efesliler 5:20).
Mayıs 25
TANRI’NIN EGEMENLİĞİ
Luka 17:20-37
20  Ferisiler İsa'ya, ‹‹Tanrı'nın Egemenliği ne zaman gelecek?›› diye sordular. İsa onlara şöyle yanıt verdi: ‹‹Tanrı'nın Egemenliği göze görünür bir şekilde gelmez. 21  İnsanlar da, ‹İşte burada› ya da, ‹İşte şurada› demeyecekler. Çünkü Tanrı'nın Egemenliği içinizdedir.›› 22  İsa öğrencilerine şöyle dedi: ‹‹Öyle günler gelecek ki, İnsanoğlu'nun günlerinden birini görmeyi özleyeceksiniz, ama görmeyeceksiniz. 23  İnsanlar size, ‹İşte orada›, ‹İşte burada› diyecekler. Gitmeyin, onların arkasından koşmayın. 24  Şimşek çakıp göğü bir ucundan öbür ucuna dek nasıl aydınlatırsa, İnsanoğlu kendi gününde öyle olacaktır. 25  Ama önce O'nun çok acı çekmesi ve bu kuşak tarafından reddedilmesi gerekir. 26  ‹‹Nuh'un günlerinde nasıl olduysa, İnsanoğlu'nun günlerinde de öyle olacak. 27  Nuh'un gemiye bindiği güne dek insanlar yiyip içiyor, evlenip evlendiriliyorlardı. Sonra tufan gelip hepsini yok etti. 28  Lut'un günlerinde de durum aynıydı. İnsanlar yiyip içiyor, alıp satıyor, tohum ekiyor, ev yapıyorlardı. 29  Ama Lut'un Sodom'dan ayrıldığı gün gökten ateşle kükürt yağdı ve hepsini yok etti. 30  ‹‹İnsanoğlu'nun ortaya çıkacağı gün durum aynı olacaktır. 31  O gün damda olan, evdeki eşyalarını almak için aşağı inmesin. Tarlada olan da geri dönmesin. 32  Lut'un karısını hatırlayın! 33  Canını esirgemek isteyen onu yitirecek. Canını yitiren ise onu yaşatacaktır. 34  Size şunu söyleyeyim, o gece aynı yatakta olan iki kişiden biri alınacak, öbürü bırakılacak. 35-36  Birlikte buğday öğüten iki kadından biri alınacak, öbürü bırakılacak.›› 37  Onlar İsa'ya, ‹‹Bu olaylar nerede olacak, Rab?›› diye sordular. O da onlara, ‹‹Leş neredeyse, akbabalar da oraya üşüşecek›› dedi.
AÇIKLAMA: İncil’in başından beri Tanrı’nın Egemenliği müjdeleniyor. Yahya, İsa’yı beklenen kral olarak işaret etmesine rağmen ve Mesih’in sergilediği onlarca mucizelere rağmen Yahudiler O’nu kabul etmek istemediler. Egemenlik deyince onlar Romalılar’la savaşacak ihtişamlı bir fatih bekliyorlardı. Bu yüzden sıradan bir ailede doğan ve Celile’nin bir kasabasından gelen İsa beklentilerini karşılamıyordu. Bu bölümde bir Ferisi İsa’ya ‘Tanrı’nın Egemenliği ne zaman gelecek?’ diye sorar. Mesih çok ilginç bir cevap verir: Tanrı’nın Egemenliği içinizde, yani aranızdır. Ne demek istiyordu? ‘Beklediğiniz egemenlik geldi bile! Çünkü ben buradayım.’ Onlar daha birçok görkemli işaret ararken gözlerin önündekini göremediler.
	Sonra Mesih kendi öğrencilerine dönerek ikinci gelişini anlatmaya başlar. Önce bir süreliğine ortadan kaybolacağını söyler. Bu süre zarfında bir çok sahte peygamber ve taklitçi Mesih türeyecek. İnsanları peşlerine sürüklemeye çalışacaklar. Bazısı bir takım mucize yaparak kimi imanlıları bile kandıracak (Matta 24:24). Ne var ki gerçek Mesih’in dönüşü çok farklı olacaktır. İlk gelişinde gizliden geldiyse de ikinci gelişinde tüm görkemiyle görünecektir. İlk geldiğinde çoğu insan onu tanımadıysa da ikinci gelişinde herkes onu görecek ve kim olduğunu bilecektir. Gökyüzünde birden patlayan şimşek ve her yer yandan görülen yıldırım gibi tüm insanlar İsa Mesih’i bütün görkemiyle görecektir. Çünkü Mesih melekleriyle birlikte inecek ve kendisine ait herkesi yanına alacaktır. Sonra yeryüzündeki tüm hasımlarını ağzından çıkan kutsal sözüyle yargılayacaktır (Vahiy 19:11-15). O zaman gerçek Mesih kim diye şüphe kalmayacak. Mesih geldiğinde peygamberlerin sözünü ettikleri büyük egemenliği nihayet kuracaktır. O zaman barış ve sevgi yeryüzünde kol kola gezecek çünkü Mesih tahtına oturacak.
	Son olarak dönüşünden önce Mesih insanların sergileyeceği tutumu anlatır. Tıpkı Nuh’un günlerinde olduğu gibi insanlar Tanrı’nın uyarılarını umursamayacak. Lut’un günlerinde olduğu gibi insanlar iğrenç tutkularına esir olup Tanrı’nın sözlerine aldırış etmeyecekler. Her ikisinde insanlar korkunç bir yıkımla karşılaştılar. Tanrı’yı ve sözünü sevmek yerine dünyayı tercih ettikleri için dünyayla birlikte gazaba uğrayacaklar. Gelen yıkım o kadar hızlı ve kapsamlı olacak ki insanlar ne yapacaklarını şaşıracaklar. Sonra Mesih o günlerde yaşayan imanlıların dünyasal şeyler için hiç kaygılanmayıp tamamen Tanrı’ya güvenmeleri gerektiğini söyler. Sonuçta yeryüzündeki her şeyin yok olup yenilenmesi lazım. Ama Mesih’le beraber gelen egemenlik hepsinden kat kat daha güzel ve kalıcı olacaktır.
Bölümün sonunda Mesih’e ‘Tüm bunlar nerede olacak?’ diye sorarlar. Mesih yine çok gizemli bir cevap verir: ‘Leş neredeyse, akbabalar orada toplanır.’ Peki, nereyi kastediyor? Büyük olasılıkla Yeruşalim’i (Kudüs) işaret ediyor.  İki melek göklere bakan elçilere görünüp giden Mesih’in aynı şekilde aynı yere döneceğini söylediler (Elç.İşleri 1:11). Peygamberlerin yazılarında da Mesih’in memleketinin başkenti olan Yeruşalim’e geri döneceğini okuyoruz. Çünkü tam o sırada bir çok ulus akbaba gibi Yahudi halkını yok etmek üzere etrafında toplanacaktır (Zekeriya 14:4). Ne var ki Mesih geldiğinde hasımlarını yenip cesetlerini göğün kuşlarına yem olarak verecektir (Hezekiel 39:17-22). Sonrasında Mesih krallığını kurup esenlik sağlayacaktır.
Mayıs 26
NASIL DUA EDİLİR?
Luka 18:1-17
1-2  İsa öğrencilerine, hiç usanmadan, her zaman dua etmeleri gerektiğini belirten şu benzetmeyi anlattı: ‹‹Kentin birinde Tanrı'dan korkmayan, insana saygı duymayan bir yargıç vardı. 3  Yine o kentte bir dul kadın vardı. Yargıca sürekli gidip, ‹Davacı olduğum kişiden hakkımı al› diyordu. 4-5  ‹‹Yargıç bir süre ilgisiz kaldı. Ama sonunda kendi kendine, ‹Ben her ne kadar Tanrı'dan korkmaz, insana saygı duymazsam da, bu dul kadın beni rahatsız ettiği için hakkını alacağım. Yoksa sürekli gelip beni canımdan bezdirecek› dedi.›› 6  Rab şöyle devam etti: ‹‹Adaletsiz yargıcın ne söylediğini duydunuz. 7  Tanrı da, gece gündüz kendisine yakaran seçilmişlerinin hakkını almayacak mı? Onları çok bekletecek mi? 8  Size şunu söyleyeyim, onların hakkını tez alacaktır. Ama İnsanoğlu geldiği zaman acaba yeryüzünde iman bulacak mı?››
9-10  Kendi doğruluklarına güvenip başkalarına tepeden bakan bazı kişilere İsa şu benzetmeyi anlattı: ‹‹Biri Ferisi, öbürü vergi görevlisi iki kişi dua etmek üzere tapınağa çıktı. 11  Ferisi ayakta kendi kendine şöyle dua etti: ‹Tanrım, öbür insanlara -soygunculara, hak yiyenlere, zina edenlere- ya da şu vergi görevlisine benzemediğim için sana şükrederim. 12  Haftada iki gün oruç tutuyor, bütün kazancımın ondalığını veriyorum.› 13  ‹‹Vergi görevlisi ise uzakta durdu, gözlerini göğe kaldırmak bile istemiyordu, ancak göğsünü döverek, ‹Tanrım, ben günahkâra merhamet et› diyordu. 14  ‹‹Size şunu söyleyeyim, Ferisi değil, bu adam aklanmış olarak evine döndü. Çünkü kendini yücelten herkes alçaltılacak, kendini alçaltan ise yüceltilecektir.››
15  Bazıları bebekleri bile İsa'ya getiriyor, onlara dokunmasını istiyorlardı. Bunu gören öğrenciler onları azarladılar. 16  Ama İsa çocukları yanına çağırarak, ‹‹Bırakın, çocuklar bana gelsin, onlara engel olmayın!›› dedi. ‹‹Çünkü Tanrı'nın Egemenliği böylelerinindir. 17  Size doğrusunu söyleyeyim, Tanrı'nın Egemenliği'ni bir çocuk gibi kabul etmeyen, bu egemenliğe asla giremez.››
AÇIKLAMA: Dua ruhun haykırışıdır. Yeni doğan bebek nasıl ağlıyorsa insanın ruhu da haykırır. Çünkü birinin onu duyduğunu bilir. Yine de bazen duamızın karşılığını beklediğimiz şekilde ya da tez zamanda alamadığımız için endişe edebiliyoruz ve şüpheye bile düşebiliyoruz. Mesih bu benzetmede yargıçtan adalet isteyen dul bir kadından söz eder. Yargıç, çok ilgisiz olmasına karşın, kadın hiç pes etmediği için sonunda sırf kadından kurtulmak için davasını görür. Sonra Mesih şunu sorar: ‘Tanrı daha azını mı yapacak?’ Elbette ki hayır! Sonuçta Tanrı dualarımıza karşı ilgisiz değil. Günü geldiğinde kesinlikle adalet sağlayacaktır, kutsalların hakkını alacaktır (Vahiy 6:9-11). Aslında Tanrı her duayı yanıtlar. Ya evet, ya da hayır der, bazen de bekle diye cevaplar. Tanrı her dileğimizi verecek kadar hikmetsiz değil, çünkü bazı dileklerimiz sağlıklı değil. O yüzden bazen hayır demesi gerekir. Adalet konusuna gelince bazen sabır gerekiyor. Mahkemeler boşuna uzun sürmüyor, sağlıklı bir karar için vakit gerekiyor. İşte bu durumda bizim sabırlı olmamız gerek. Ama Mesih’in dediği gibi Rab’den asla umudu kesmemeliyiz. Sonunda adalet yerini bulacaktır. Ancak Mesih şu soruyla benzetmeyi bitiriyor: ‘İnsanoğlu geldiği zaman acaba yeryüzünde iman bulacak mı?’ Aslında kendi dönüşünden söz ediyor çünkü Mesih geldiğinde adalet sağlamak için gelecek (2.Selanikliler 1:6-8). Yine de O gelene kadar acaba imanımız zayıflayacak mı? Umarım geldiğinde bizi imanda dimdik bulur.
	Ardından Mesih duada sergilenmesi gereken tutum ile ilgili bir benzetme daha anlatır. Bazen Tanrı’ya yanlış bir tutumla yaklaştığımızdan dolayı duamız karşılık bulmuyor. İnsanların sandığı gibi Tanrı duada nasıl durduğumuza ya da ne kadar iyi yıkandığımıza aldırış etmiyor, O’nun için yüreğimizin tutumu daha önemlidir. Bu benzetmede iki kişi dua etmek üzere Tanrı’nın huzuruna çıkar. İlki dindar bir Ferisi kendi kendine övünerek, ‘Tanrım, iyi ki ben diğer insanlar gibi değilim... Orucumu tutarım, sadakamı veririm’ der. Yanında dua eden vergi görevlisine bakarak, ‘Bu adama benzemediğim için şükrediyorum’ diye ekler. O dönemde vergi görevlileri Roma devletine çalıştıkları için Yahudiler onlara hain gözüyle bakardı. Bu sırada vergi görevlisinin duasına da kulak misafiri oluyoruz. O Tanrı’ya yaklaşmaktan hatta gözlerini göğe kaldırmaktan korkar, o yüzden göğsünü döverek, ‘Tanrım, ben günahkâra merhamet et’ diyor. Her ikisini gözlemleyen Mesih, Ferisinin değil ‘günahkâr’ vergi görevlisinin aklandığını belirtir. Neden? Çünkü Ferisi Tanrı’ya değil ‘kendi kendine’ dua ediyordu, kendini çok doğru sanıyordu. Vergi görevlisi ise günahının farkına vararak Tanrı’nın inayetine sığınıyordu. Sonuç olarak Tanrı’nın yüzü kendini yüceltene değil kendini alçaltana güler.
	Bu sırada bazı anneler bebeklerini Mesih’e getiriyorlardı. İsa’nın onlara dokunup kutsamasını istiyorlardı. Tabi bu zamana kadar İsa bayağı ün salmış ve herkes onu görmek için yanına akın ediyordu. Ne var ki bebekleri gören havariler, onlara engel olmak istediler. Durumu fark eden Mesih ise onlara ‘Bırakın çocuklar bana gelsin, onlara engel olmayan,’ dedi. ‘Çünkü Tanrı’nın Egemenliği böylelerinindir’ diye ekler. Mesih’in burada herkesin hor gördüğü minik canlara verdiği değeri görebiliyoruz. Dahası Tanrı’nın gözünde ne kadar önemli olduklarını vurgular. Peki, Tanrı’nın Egemenliği ne anlamda onlara aittir? Sonraki cümlede kendisine gelen herkesin bir çocuğun tutumuyla gelmesi gerektiğini vurgular. Başka türlü Tanrı’yı tanımak mümkün değil. Çocuklar doğal olarak büyüklerine güvenir. Bizler de Tanrı’ya benzer saf bir imanla yaklaşmalıyız. Bu anlamda esas ‘çocuk’ olanlar Rab’bin egemenliğini miras alacaklar (Luka 10:21). Kısacası duamızın karşılığını almak için Tanrı’ya içtenlikle ve alçakgönüllülükle gelmeliyiz.

Mayıs 27
İNSAN NASIL KURTULABİLİR?
Luka 18:18-43
18  İleri gelenlerden biri İsa'ya, ‹‹İyi öğretmenim, sonsuz yaşama kavuşmak için ne yapmalıyım?›› diye sordu. 19  İsa, ‹‹Bana neden iyi diyorsun?›› dedi. ‹‹İyi olan yalnız biri var, O da Tanrı'dır. 20  O'nun buyruklarını biliyorsun: ‹Zina etmeyeceksin, adam öldürmeyeceksin, çalmayacaksın, yalan yere tanıklık etmeyeceksin, annene babana saygı göstereceksin.› ›› 21  ‹‹Bunların hepsini gençliğimden beri yerine getiriyorum›› dedi adam. 22  İsa bunu duyunca ona, ‹‹Hâlâ bir eksiğin var›› dedi. ‹‹Neyin varsa hepsini sat, parasını yoksullara dağıt; böylece göklerde hazinen olur. Sonra gel, beni izle.›› 23  Adam bu sözleri duyunca çok üzüldü. Çünkü son derece zengindi. 24  Onun üzüntüsünü gören İsa, ‹‹Varlıklı kişilerin Tanrı Egemenliği'ne girmesi ne kadar güç!›› dedi. 25  ‹‹Nitekim devenin iğne deliğinden geçmesi, zenginin Tanrı Egemenliği'ne girmesinden daha kolaydır.›› 26  Bunu işitenler, ‹‹Öyleyse kim kurtulabilir?›› dediler. 27  İsa, ‹‹İnsanlar için imkânsız olan, Tanrı için mümkündür›› dedi. 28  Petrus, ‹‹Bak, biz her şeyimizi bırakıp senin ardından geldik›› dedi. 29-30  İsa onlara şöyle dedi: ‹‹Size doğrusunu söyleyeyim, Tanrı'nın Egemenliği uğruna evini, karısını, kardeşlerini, annesiyle babasını ya da çocuklarını bırakıp da bu çağda bunların kat kat fazlasına ve gelecek çağda sonsuz yaşama kavuşmayacak hiç kimse yoktur.›› 31  İsa, Onikiler'i bir yana çekip onlara şöyle dedi: ‹‹Şimdi Yeruşalim'e gidiyoruz. Peygamberlerin İnsanoğlu'yla ilgili yazdıklarının tümü yerine gelecektir. 32-33  O, öteki uluslara teslim edilecek. O'nunla alay edecek, O'na hakaret edecekler; üzerine tükürecek ve O'nu kamçılayıp öldürecekler. Ne var ki O, üçüncü gün dirilecek.›› 34  Öğrenciler bu sözlerden hiçbir şey anlamadılar. Bu sözlerin anlamı onlardan gizlenmişti, anlatılanları kavrayamıyorlardı. 35  İsa Eriha'ya yaklaşırken kör bir adam yol kenarında oturmuş dileniyordu. 36  Adam oradan geçen kalabalığı duyunca, ‹‹Ne oluyor?›› diye sordu. 37  Ona, ‹‹Nasıralı İsa geçiyor›› dediler. 38  O da, ‹‹Ey Davut Oğlu İsa, halime acı!›› diye bağırdı. 39  Önden gidenler onu azarlayarak susturmak istedilerse de o, ‹‹Ey Davut Oğlu, halime acı!›› diyerek daha çok bağırdı. 40-41  İsa durup adamın kendisine getirilmesini buyurdu. Adam yaklaşınca İsa, ‹‹Senin için ne yapmamı istiyorsun?›› diye sordu. O da, ‹‹Ya Rab, gözlerim görsün›› dedi. 42  İsa, ‹‹Gözlerin görsün›› dedi. ‹‹İmanın seni kurtardı.›› 43  Adam o anda yeniden görmeye başladı ve Tanrı'yı yücelterek İsa'nın ardından gitti. Bunu gören bütün halk Tanrı'ya övgüler sundu.
AÇIKLAMA: Er ya da geç hepimiz ölüme boyun eğip Tanrı’yla karşı karşıya geleceğiz. Peki o gün nasıl kurtulacağız? Sonsuz azaba değil ebedi hayata nasıl kavuşabiliriz? Bir gün aynı bu sorunun cevabını merak eden bir adam Mesih’e yaklaşır: ‘İyi öğretmenim, sonsuz yaşama kavuşmak için ne yapmalıyım?’ En başta İsa’nın cevabı bizi şaşırtıyor: ‘İyi olan yalnız Tanrı var’ der. Acaba Mesih burada kendi ilahi kimliğini inkar mı ediyor? Hayır! Aksine adamı düşündürmeye çalışıyor. Çünkü karşısındaki adamın sorusundan kendi gayretiyle, iyi işleri sonucunda kurtulabileceğini düşündüğü anlaşılıyor. Oysa ki bu mümkün değil. Mesih ona temel buyrukları sorması üzerine, genç adam hepsini yerine getirdiğini iddia eder. Ancak Mesih adamın çok zengin olduğunu fark ederek ondan bir şey daha ister: ‘Git, neyin varsa sat ve yoksullara dağıt, sonra gel beni izle.’ Buna yanaşmayan zengin genç Mesih’in yanından ayrılır. Bu sırada Mesih zenginlerin kurtulmasının ne kadar zor olduğunu tespit eder. Çünkü Tanrı’dan çok bu dünyadaki servetlerini seviyorlar. Bunun üzerine öğrenciler, ‘Peki kim kurtulabilir?’ diye sorarlar. Mesih ‘İnsanlar için bu imkânsız, ama Tanrı için her şey mümkün’ diye yanıt verir. Burada İsa Mesih çok önemli bir gerçek vurgular. Hiç bir insan kendi gücüyle ya da sevapları sonucunda kurtulamaz! Hiç kimse Tanrı’nın egemenliğini hak edecek kadar iyi olmaz! Kurtuluş sevaplarla değil ancak imanla elde edilir (Efesliler 2:8-9).
	Bu sırada İsa’nın havarileri, ‘Peki biz ne olacağız?’ diye sorarlar. Onlar Mesih’in sözüne güvenerek her şeylerini geride bırakıp O’nun ardından gittiler. İsa onların hem bu dünyada hem de öbür dünyada bunun ödülünü alacaklarını söyler. Bu dünyada Mesih uğruna ailesini ya da akrabalarını bırakan kimseler bu dünyada da kat kat fazlasını alacaklar. Ama nasıl? Mesih’in dediği gibi yoluna giren bir çok imanlı aileleri tarafından reddedilmiştir. Ne var ki buna katlanan kimseler aynı zamanda Mesih’in ailesinde, kilisede, bunun on katını kazanmışlardı. Dünyasal ailemizi bıraksak da Mesih sayesinde bir çok ruhsal anne, baba ve kardeşe sahip oluyoruz. Dahası Mesih’e olan imanımızdan dolayı ölümden sonra sonsuz hayata sahip olacağımızı biliyoruz. Bunun ardından Mesih yakında Yeruşalim’de çekeceği sıkıntıları üçüncü kez öğrencilerine bildirir. Peygamberlerin çok önceden bildirdiği gibi terk edilip çarmıha gerileceğini ama üçüncü gün ölümden döneceğini söyler. Tabi havariler için bunu anlamak çok zor. Onlar hala siyasi bir egemenlik bekliyorlardı oysa ki Mesih baştan beri pek çok acı çekmeleri gerektiğini söylemişti.
	Yeruşalim’e çıkmadan önceki son kente geldiler, Eriha. Şehre yaklaşırken yolun kenarında duran kör bir adam Mesih’in geleceğini duyuyor. İsa’nın bir çok mucize yaparak insanlara şifa verdiğini duymuştu. O yüzden kör adam sesini yükseltip ‘Ey Davut Oğlu İsa, halime acı!’ diye bağırmaya başlar. Aslında bu oldukça ilginç bir ifade. İsa için ‘Davut Oğlu’ demesi, O’nun beklenen Kral Mesih olduğunu kabul ettiği anlamına gelir. Haykırışını duyan Mesih durup kör adamın yanına getirilmesini buyurur. Adama ne istediğini sorması üzerine Mesih ona ‘Gözlerin görsün’ der. Adam o anda yeniden görmeye başlar ve yüksek sesle Tanrı’yı överek Mesih’in ardından gitmeye başlar. Bu noktada Mesih’in bir sözü daha dikkatimizi çeker. Kör adama şunu der: ‘İmanın seni kurtardı’. Bununla en baştaki sorumuza yanıt bulmuş oluruz. Zengin delikanlı kendi iyiliğiyle kurtulmayı umuyordu ama eli boş döndü. Bu zavallı kör adam ise Mesih’e iman etti ve kurtuluşa erişti.
Mayıs 28
SERVET VE SADAKAT
Luka 19:1-27
1  İsa Eriha'ya girdi. Kentin içinden geçiyordu. 2  Orada vergi görevlilerinin başı olan, Zakkay adında zengin bir adam vardı. 3  İsa'nın kim olduğunu görmek istiyor, ama boyu kısa olduğu için kalabalıktan ötürü göremiyordu. 4  İsa'yı görebilmek için önden koşup bir yabanıl incir ağacına tırmandı. Çünkü İsa oradan geçecekti. 5  İsa oraya varınca yukarı bakıp, ‹‹Zakkay, çabuk aşağı in!›› dedi. ‹‹Bugün senin evinde kalmam gerekiyor.›› 6  Zakkay hızla aşağı indi ve sevinç içinde İsa'yı evine buyur etti. 7  Bunu görenlerin hepsi söylenmeye başladı: ‹‹Gidip günahkâr birine konuk oldu!›› dediler. 8  Zakkay ayağa kalkıp Rab'be şöyle dedi: ‹‹Ya Rab, işte malımın yarısını yoksullara veriyorum. Bir kimseden haksızlıkla bir şey aldımsa, dört katını geri vereceğim.›› 9  İsa dedi ki, ‹‹Bu ev bugün kurtuluşa kavuştu. Çünkü bu adam da İbrahim'in oğludur. 10  Nitekim İnsanoğlu, kaybolanı arayıp kurtarmak için geldi.›› 11  Oradakiler bu sözleri dinlerken İsa konuşmasını bir benzetmeyle sürdürdü. Çünkü Yeruşalim'e yaklaşmıştı ve onlar, Tanrı'nın Egemenliği'nin hemen ortaya çıkacağını sanıyorlardı. 12  Bu nedenle İsa şöyle dedi: ‹‹Soylu bir adam, kral atanıp dönmek üzere uzak bir ülkeye gitti. 13  Gitmeden önce kölelerinden onunu çağırıp onlara birer mina verdi. ‹Ben dönünceye dek bu paraları işletin› dedi. 14  ‹‹Ne var ki, ülkesinin halkı adamdan nefret ediyordu. Arkasından temsilciler göndererek, ‹Bu adamın üzerimize kral olmasını istemiyoruz› diye haber ilettiler. 15  ‹‹Adam kral atanmış olarak geri döndüğünde, parayı vermiş olduğu köleleri çağırtıp ne kazandıklarını öğrenmek istedi. 16  Birincisi geldi, ‹Efendimiz› dedi, ‹Senin bir minan on mina daha kazandı.› 17  ‹‹Efendisi ona, ‹Aferin, iyi köle!› dedi. ‹En küçük işte güvenilir olduğunu gösterdiğin için on kent üzerinde yetkili olacaksın.› 18  ‹‹İkincisi gelip, ‹Efendimiz, senin bir minan beş mina daha kazandı› dedi. 19  ‹‹Efendisi ona da, ‹Sen beş kent üzerinde yetkili olacaksın› dedi. 20  ‹‹Başka biri geldi, ‹Efendimiz› dedi, ‹İşte senin minan! Onu bir mendile sarıp sakladım. 21  Çünkü senden korktum, sert adamsın; kendinden koymadığını alır, ekmediğini biçersin.› 22  ‹‹Efendisi ona, ‹Ey kötü köle, seni kendi ağzından çıkan sözle yargılayacağım› dedi. ‹Kendinden koymadığını alan, ekmediğini biçen sert bir adam olduğumu bildiğine göre, 23  neden paramı faize vermedin? Ben de geldiğimde onu faiziyle geri alırdım.› 24  ‹‹Sonra çevrede duranlara, ‹Elindeki minayı alın, on minası olana verin› dedi. 25  ‹‹Ona, ‹Efendimiz› dediler, ‹Onun zaten on minası var!› 26  ‹‹O da, ‹Size şunu söyleyeyim, kimde varsa ona daha çok verilecek. Ama kimde yoksa, kendisinde olan da elinden alınacak› dedi. 27  ‹Beni kral olarak istemeyen o düşmanlarıma gelince, onları buraya getirin ve gözümün önünde kılıçtan geçirin!› ››
AÇIKLAMA: Daha önce Mesih zengin adamın kurtulması çok zor demişti. Yine de Rab’le her şey mümkün diye eklemişti. Bu bölümde zengin bir adamın kurtulmasına şahit oluyoruz. Zakkay bir vergi görevlisi, hatta bu iş yapanların başındaki isimdi. Şehirde oldukça önemli bir mevkiye sahipti. Yahudiler ise Roma Devleti adına vergi toplayan yurttaşlarından nefret ederlerdi. Bu sırada Mesih Yeruşalim’e giderken Eriha’dan geçiyordu. Diğer herkes gibi Zakkay da onu çok merak ediyordu. Yalnız bir sorunu vardı, boyu kısa olduğundan kalabalığın içinden İsa’yı göremiyordu. O yüzden kendince zeki bir plan kurdu. Daha ileri gidip Mesih’in geçeceği yolun yanında duran bir ağaca tırmandı. Oradan yaklaşan kalabalığı izledi. Kısa bir süre sonra İsa’yı gördü. Ne var ki tam altından geçerken birden yukarı bakıp ‘Zakkay, çabuk aşağı in, bugün senin evinde kalmam gerek’ diyerek herkesi şaşırttı. Tabi en çok şaşıran Zakkay’di. Mesih ismini nasıl bilmişti? Yine de İsa’nın evinde kalmak istemesi Zakkay’ı çok sevindirdi ve hemen aşağı inip evine buyur etti. O gece İsa Mesih adına çok büyük bir şölen verdi.
	Şimdi Mesih için Zakkay gibi bir adamın evinde kalması çok büyük bir olaydı, çünkü toplumun en çok nefret ettiği tarzda bir adamın yanında kalıyordu. Ne var ki Mesih Zakkay’in yüreğinin değişmeye hazır olduğunu biliyordu. Böylece yemekten sonra Zakkay ayağa kalkıp daha önce haksızlık yaptığı herkese dört katını telafi edeceğini duyurdu. Üstelik malının yarısını yoksullara vereceğini söyler. Buna karşılık İsa Mesih de ‘Bu ev bugün kurtuluşa kavuştu’ der, çünkü Zakkay’ın yaptıklarıyla zaten yürekten değişmiş olduğunun kanıtıydı. Dahası Mesih Zakkay için ‘Bu adam da İbrahim’in oğludur’ demesi dikkatimizi çeker. Yahudiler, Zakkay gibilerini kâfir olarak görüp dışlıyorlardı. Mesih İsa esas bu tür insanı arayıp kurtarmak için geldiğini söyler. Çünkü önemli olan insanın ne kadar günah işleyip işlemediği değil, gerçekten tövbe edip etmediğidir önemli olan.
	Bu arada İsa Mesih, Zakkay gibi ‘günahkârları’ sevmesini hoş karşılamayan Yahudilere karşı bir benzetme anlatır. Soylu bir adamın kral olmak üzere başka bir ülkeye gittiğini söyler. Gitmeden önce bir çok kölesine birer mina verir. Mina normal bir işçinin dört ayda kazanabileceği yüklü bir miktar paraydı. Maksat kendisi dönene kadar bu parayı işletmeleriydi. Ancak geriye kalan halkın çoğu kral atanacak adamı sevmiyordu o yüzden arkasından temsilciler göndererek onu kabul etmeyeceklerini söylediler. Yine de bir süre sonra adam kral atanmış olarak geri döndü ve kölelerini tek tek karşısına aldı. Minasını sağlıklı bir şekilde değerlendiren kölelerini tebrik etti ve yeni egemenliğinde önemli konumlara yükseltti. Ne var ki minasını mendile sarıp saklayan ve hiç işletmek istemeyen bir kölesi vardı. Kral onu azarlar ve elindeki minayı alıp sadakatini kanıtlayan ilk köleye verir. Buna itiraz eden görevlilerine, sadık olanın daha fazlasını hak ettiğini söyler. Sonra kendisini kral olarak kabul etmeyen kalan halkını cezalandırır. Aslında bu benzetmede İsa kendisini Kral Mesih olarak kabul etmeyen Yahudilere sesleniyordu. Onlar Mesih’in mesajını ve misyonunu hiç anlayamadılar. Zakkay gibi adamları şikayet ederken kötülük kaplamış kendi yüreklerini hiç göremiyorlardı.
Mayıs 29
ALÇAKGÖNÜLLÜ KRAL
Luka 19:28-48
28  İsa, bu sözleri söyledikten sonra önden yürüyerek Yeruşalim'e doğru ilerledi. 29-30  Zeytin Dağı'nın yamacındaki Beytfaci ile Beytanya'ya yaklaştığında iki öğrencisini önden gönderdi. Onlara, ‹‹Karşıdaki köye gidin›› dedi, ‹‹Köye girince, üzerine daha hiç kimsenin binmediği, bağlı duran bir sıpa bulacaksınız. Onu çözüp bana getirin. 31  Biri size, ‹Onu niçin çözüyorsunuz?› diye sorarsa, ‹Rab'bin ona ihtiyacı var› dersiniz.›› 32  Gönderilen öğrenciler gittiler, her şeyi İsa'nın kendilerine anlattığı gibi buldular. 33  Sıpayı çözerlerken hayvanın sahipleri onlara, ‹‹Sıpayı niye çözüyorsunuz?›› dediler. 34  Onlar da, ‹‹Rab'bin ona ihtiyacı var›› karşılığını verdiler. 35  Sıpayı İsa'ya getirdiler, üzerine kendi giysilerini atarak İsa'yı üstüne bindirdiler. 36  İsa ilerlerken halk, giysilerini yola seriyordu. 37  İsa Zeytin Dağı'ndan aşağı inen yola yaklaştığı sırada, öğrencilerinden oluşan kalabalığın tümü, görmüş oldukları bütün mucizelerden ötürü, sevinç içinde yüksek sesle Tanrı'yı övmeye başladılar. 38  ‹‹Rab'bin adıyla gelen Kral'a övgüler olsun! Gökte esenlik, en yücelerde yücelik olsun!›› diyorlardı. 39  Kalabalığın içinden bazı Ferisiler O'na, ‹‹Öğretmen, öğrencilerini sustur!›› dediler. 40  İsa, ‹‹Size şunu söyleyeyim, bunlar susacak olsa, taşlar bağıracaktır!›› diye karşılık verdi.
41  İsa Yeruşalim'e yaklaşıp kenti görünce ağladı. 42  ‹‹Keşke bugün sen de esenliğe giden yolu bilseydin›› dedi. ‹‹Ama şimdilik bu senin gözlerinden gizlendi. 43  Senin için öyle günler gelecek ki, düşmanların seni setlerle çevirecek, kuşatıp her yandan sıkıştıracaklar. 44  Seni de, bağrındaki çocukları da yere çalacaklar. Sende taş üstünde taş bırakmayacaklar. Çünkü Tanrı'nın senin yardımına geldiği zamanı farketmedin.››
45  Sonra İsa tapınağın avlusuna girerek satıcıları dışarı kovmaya başladı. 46  Onlara, ‹‹ ‹Evim dua evi olacak› diye yazılmıştır. Ama siz onu haydut inine çevirdiniz›› dedi. 47  İsa her gün tapınakta öğretiyordu. Başkâhinler, din bilginleri ve halkın ileri gelenleri ise O'nu yok etmek istiyor, ama bunu nasıl yapacaklarını bilemiyorlardı. Çünkü bütün halk O'nu can kulağıyla dinliyordu.
AÇIKLAMA: Bir kral başkentine döndüğü zaman nasıl gelir? Kuşkusuz ki büyük hazırlıklar yapılır, en güzel araç seçilir, kırmızı halı serilir ve benzeri hazırlıklar yapılır. Peygamber Zekeriya İsa’dan yaklaşık 500 yıl önce beklenen Kral Mesih’in Yeruşalim’e nasıl gireceğini şöyle tarif etti: ‘İşte kralın! O adil kurtarıcı ve alçakgönüllüdür. Eşeğe, evet, sıpaya, eşek yavrusuna binmiş sana geliyor!’ (Zekeriya 9:9). Çok şaşırtıcı bir ifade. Hangi kral eşeğin yavrusuna binip gelir? İşte, İsa Mesih’in tarzı farklı çünkü o alçakgönüllü ve adil bir kraldır. O mazlumların kurtarıcısıdır. Bu sırada İsa, Zekeriya’nın sözü uyarınca sıpaya binerek, kendini Mesih olarak halkına sunmak üzere Yeruşalim’e yaklaşır. Kırmızı halı yerine halk kendi mintanlarını çıkartıp önüne serer. Öğrencilerinden oluşan kalabalık gördükleri mucizelerden ötürü büyük heyecanla Tanrı’yı şu sözlerle övmeye başladı: ‘Rab’bin adıyla gelen Kral’a övgüler olsun.’ Yani çok net bir şekilde İsa’yı beklenen Kral Mesih olarak ilan ettiler. Ne var ki gördüğümüz gibi Yahudi önderleri herkesi susturmaya çalışarak O’nu hiç kabul etmediklerini gösterdiler. Muhtemelen halkın liderleri Roma’nın tepkisinden korkuyorlardı. Mesih ise oradaki kalabalık susarsa taşlar bağıracak der. Bununla dini önderlerin körlüğüne karşın taşların bile olup bitenleri fark ettiklerini işaretler.

	Mesih ‘taşlar bağıracak’ derken daha derin bir mesaj da aktarmak istedi. Çünkü Zeytin Dağı’ndan aşağı inip Yeruşalim’e girerken taştan yapılan görkemli Tanrı’nın Tapınağı olup biten her şeye tanıktı. Böylece Mesih kenti görünce birden ağlamaya başlar. Ne için? Aslında toplumun başına gelecek büyük gazap için gözyaşı döküyor. Ardından kendisini reddeden Yahudi toplumunun ve Yeruşalim’in başına gelecek büyük yargıdan söz etmeye başlar. Yakında bir gün halkın hunharca katledileceği ve görkemli Tapınağın taş taş söküleceğinden bahseder. Neden? Çünkü Tanrı’nın onların yardımına geldiği zamanı fark etmediler. Evet, vaat edilen Mesih’i reddettiklerinden dolayı başlarına çok büyük bir yıkım gelecekti. İsa’nın bu dedikleri yaklaşık 40 sene sonra gerçekleşti. M.S. 70 yılında Roma generali Titus Vespasian ordularıyla birlikte Yeruşalim’i ele geçirip halkı kılıçtan geçirdi. Tapınağı yıkmaya niyeti yoktu ancak bazı askerleri içine ateş atmaları sonucunda altınlar eridi. O yüzden taşların arasına dökülen altınları kurtarmak için Tapınağın taşlarının tek tek sökülmesini emretti. Böylece Mesih’in sözü bir bir yerine geldi ve taşlar adeta bağırdılar.
	Peygamber Malaki de Mesih’in gelişini müjdeledi. Geldiğinde Tapınağa girip onu arıtacağını söyledi (Malaki 3:1-2). Bu peygamberlik sözü uyarınca Mesih Rab’bin Tapınağına girdi. Ne var ki karşılaştığı manzara O’nu derinden üzdü. Yahudi önderleri Tapınak alanını resmen çarşıya çevirmişlerdi.. Kurban sunmak için gelen halka fahiş fiyatına hayvanlar satılıyordu. Getirdikleri parayı kabul etmeyip dövizcilerin ellerine düşürüyorlardı. Böylece Tanrı’nın hizmetini çok karlı bir ticarete dönüştürdüler. Bunları gören Mesih hiç dayanamayıp hepsini dışarı kovmaya başladı.  Onlara, ‘Evim dua evi olacak’ diye yazıldığını hatırlatarak Tanrı’nın mabedini bu şekilde kullanmanın son derece yanlış olduğunu belirtti. Böylece Mesih hem alçakgönüllülüğünü hem de adaletini göstermiş oldu. Halkı sömüren dini önderleri kınayarak mazlumların hakkını aradı.
Mayıs 30
YAHUDİLERİN İNADI
Luka 20:1-19
1  O günlerden birinde, İsa tapınakta halka öğretip Müjde'yi duyururken, başkâhinler ve din bilginleri, ileri gelenlerle birlikte çıkageldiler. 2  O'na, ‹‹Söyle bize, bunları hangi yetkiyle yapıyorsun? Bu yetkiyi sana kim verdi?›› diye sordular. 3-4  İsa onlara şu karşılığı verdi: ‹‹Ben de size bir soru soracağım. Söyleyin bana, Yahya'nın vaftiz etme yetkisi Tanrı'dan mıydı, insanlardan mı?›› 5  Bunu aralarında şöyle tartıştılar: ‹‹ ‹Tanrı'dan› dersek, ‹Ona niçin inanmadınız?› diyecek. 6  Yok eğer ‹İnsanlardan› dersek, bütün halk bizi taşa tutacak. Çünkü Yahya'nın peygamber olduğuna inanmışlardır.›› 7  Sonunda, ‹‹Nereden olduğunu bilmiyoruz›› yanıtını verdiler. 8  İsa da onlara, ‹‹Ben de size bunları hangi yetkiyle yaptığımı söylemeyeceğim›› dedi. 9  İsa sözüne devam ederek halka şu benzetmeyi anlattı: ‹‹Adamın biri bağ dikti, bunu bağcılara kiralayıp uzun süre yolculuğa çıktı. 10  Mevsimi gelince, bağın ürününden payına düşeni vermeleri için bağcılara bir köle yolladı. Ama bağcılar köleyi dövüp eli boş gönderdiler. 11  Bağ sahibi başka bir köle daha yolladı. Bağcılar onu da dövdüler, aşağılayıp eli boş gönderdiler. 12  Adam bir üçüncüsünü yolladı, bağcılar onu da yaralayıp kovdular. 13  ‹‹Bağın sahibi, ‹Ne yapacağım?› dedi. ‹Sevgili oğlumu göndereyim. Belki onu sayarlar.› 14  ‹‹Ama bağcılar onu görünce aralarında şöyle konuştular: ‹Mirasçı budur; onu öldürelim de miras bize kalsın.› 15  Böylece, onu bağdan dışarı atıp öldürdüler. ‹‹Bu durumda bağın sahibi onlara ne yapacak? 16  Gelip o bağcıları yok edecek, bağı da başkalarına verecek.›› Halk bunu duyunca, ‹‹Tanrı korusun!›› dedi. 17  İsa gözlerinin içine bakarak şöyle dedi: ‹‹Öyleyse Kutsal Yazılar'daki şu sözün anlamı nedir? ‹Yapıcıların reddettiği taş, İşte köşenin baş taşı oldu.› 18  O taşın üzerine düşen herkes paramparça olacak, taş da kimin üzerine düşerse onu ezip toz edecek.›› 19  İsa'nın bu benzetmeyi kendilerine karşı anlattığını farkeden din bilginleriyle başkâhinler O'nu o anda yakalamak istediler, ama halkın tepkisinden korktular.
AÇIKLAMA: İsa Mesih nihayet Yeruşalim’e varmıştı. Bu sırada ulusal Fısıh Bayramı için dünyanın her yerinden binlerce Yahudi başkentte toplanıyordu. Bir çoğu İsa’yı duymuştu ve onu dinlemek için etrafında toplanıyordu. Yahudilerin önderleri ise Mesih’i kıskandıkları için O’nu yok etmek için fırsat kolluyorlardı. Din bilginleri halkın tepkisinden korktukları için doğrudan İsa’ya saldırmak istemiyorlardı o yüzden ağzını arayıp bir yanlışını bulmaya çalışıyorlardı. Günün birinde ileri gelenlerle Tapınağın bazı görevlileri İsa’yı bir köşeye sıkıştırıp ‘Tüm bunları kimin yetkisiyle öğretiyorsun?’ diye sordular. İsa Mesih çok hikmetli bir şekilde sorularına bir soruyla yanıt verir: ‘Yahya kimin yetkisiyle vaftiz ediyordu?’ Tabi halkın büyük çoğunluğu Yahya’nın Tanrı’nın yetkisiyle gelip peygamberlik ettiğini biliyordu. Din bilginleri de bunu biliyorlardı ancak bunu halkın önünde kabul etmek istemiyorlardı. Kabul etselerdi, herkes ‘Yahya’ya neden inanmadınız?’ diye soracaktı. O yüzden gerçeği söylemek yerine ‘Bilmiyoruz’ diye yalan söylemeyi tercih ettiler. Mesih de ‘O halde ben de tüm bunları hangi yetkiyle yaptığımı söylemeyeceğim’ dedi. Peki İsa neden cevap vermekten kaçındı? Aslında Mesih sorularına çok net bir cevap verdi: Yahya’nın yetkisi neyse, benimki aynıdır. İleri gelenler Mesih’in ne yetkiyle geldiğini az çok biliyorlardı, öğretisinden ve mucizelerinden besbelliydi. Mesele bilmemek değil, mesele kabul etmeyi reddetmekti. Bunu bilen Mesih bu şekilde onların ikiyüzlülüklerini açığa çıkartır.
	Bir çok kez yaptığı gibi Mesih mesajını çok canlı bir benzetmeyle özetler. Adamın biri harika bir bağ diker ve onu bir takım bağcıya kiralar sonra uzun bir yolculuğa çıkar. Bağ bozumu mevsimi gelince bağın sahibi payına düşeni toplamak için bir köle gönderir. Ama bağcılar köleyi dövüp eli boş geri gönderiyorlar. Bağ sahibi bir çok köle daha gönderir. Bağcılar ise kimisini aşağılar, kimisini hırpalar. En sonunda bağ sahibi kendi oğlunu göndermeye karar verir. Bağın mirasçısını gören bağcılar ise ‘Fırsat bu fırsat’ diye düşünerek üstüne düşüp sevgili oğlunu öldürürler. Demek ki bağcılar kendilerini artık kiracı değil, resmen bağın sahibi olarak görmeye başlamışlar. Ama Mesih şu soruyu sorar: ‘Bağın sahibi bu kötü adamlara ne yapacak?’ Cevabı belli aslında, bağcıları cezalandıracak ve bağı başkalarına teslim edecek. Ancak halkın buna verdiği karşılık çok ilginç; hemen ‘Tanrı korusun’ derdiler. Neden? Çünkü Mesih’in burada neyi kastettiğin çok iyi kavradılar. Yahudiler’in kutsal yazılarında Yeşaya 5. bölümde Rab İsrail’e teslim ettiği ‘bağ’ için yakınır. Tanrı onlara kutsal nimetlerini teslim etti, onların aracılığıyla kurtuluş planını sürdürdü. Ne var ki buna layık olmadıkları için bunu ellerinden alacağını söyledi. Mesih’i duyan kalabalık bu tehlikeyi hemen sezdi.
	Arkasında Mesih 118.Mezmurdan bir ayet aktarır: ‘Yapıcıların reddettiği taş, işte köşenin baş taşı oldu.’ O mezmurda beklenen Mesih’in gelişi söz konusu. Ne var ki din bilginleri İsa’yı ‘Mesih’ olarak kabul etmek istemiyorlardı. O yüzden Mesih bu ayeti hatırlatarak reddedilen o taşın yeni bir yapıda köşe taşı olacağını söyler. Burada Mesih’in ölümünden sonra kurulacak Kilise topluluğunu kastediyordu (Matta 16:18, Efesliler 2:20). Fakat aynı zamanda kendisini kabul etmeyenlerin o taşın altında ezileceğini de söyler. Ne yazık ki tam Mesih’in öngördüğü gibi kendisini reddeden Yahudi halkı daha sonra çok büyük bir gazaba uğradı ve Tanrı’nın kurtuluş planı Kilise vasıtasıyla devam etti. Ama bu demek değil ki Rab İsrail’den vazgeçti. Günü gelince onları tövbeye getirip kutsal planına bir daha aşılayacak (Romalılar 11).
Mayıs 31
ZOR SORULAR
Luka 20:20-47
20  İsa'yı dikkatle gözlüyorlardı. O'na, kendilerine dürüst süsü veren muhbirler gönderdiler. O'nu, söyleyeceği bir sözle tuzağa düşürmek ve böylelikle valinin yetki ve yargısına teslim etmek istiyorlardı. 21-22  Muhbirler O'na, ‹‹Öğretmenimiz, senin doğru olanı söyleyip öğrettiğini, insanlar arasında ayrım yapmaksızın Tanrı yolunu dürüstçe öğrettiğini biliyoruz. Sezar'a vergi vermemiz Kutsal Yasa'ya uygun mu, değil mi?›› diye sordular. 23-24  Onların hilesini anlayan İsa, ‹‹Bana bir dinar gösterin›› dedi. ‹‹Üzerindeki resim ve yazı kimin?›› ‹‹Sezar'ın›› dediler. 25  O da, ‹‹Öyleyse Sezar'ın hakkını Sezar'a, Tanrı'nın hakkını Tanrı'ya verin›› dedi. 26  İsa'yı, halkın önünde söylediği sözlerle tuzağa düşüremediler. Verdiği yanıta şaşarak susup kaldılar.
27-28  Ölümden sonra dirilişi yadsıyan Sadukiler'den bazıları İsa'ya gelip şunu sordular: ‹‹Öğretmenimiz, Musa yazılarında bize şöyle buyurmuştur: ‹Eğer bir adamın evli kardeşi çocuksuz ölürse, adam ölenin karısını alıp soyunu sürdürsün.› 29  Yedi kardeş vardı. Birincisi kendine bir eş aldı, ama çocuksuz öldü. 30-31  İkincisi de, üçüncüsü de kadını aldı; böylece kardeşlerin yedisi de çocuk bırakmadan öldü. 32  Son olarak kadın da öldü. 33  Buna göre, diriliş günü kadın bunlardan hangisinin karısı olacak? Çünkü yedisi de onunla evlendi.›› 34  İsa onlara şöyle dedi: ‹‹Bu çağın insanları evlenip evlendirilirler. 35  Ama gelecek çağa ve ölülerin dirilişine erişmeye layık görülenler ne evlenir, ne evlendirilir. 36  Bir daha ölmeleri de söz konusu değildir. Çünkü meleklere benzerler ve dirilişin çocukları olarak Tanrı'nın çocuklarıdırlar. 37  Musa bile alevlenen çalıyla ilgili bölümde Rab için, ‹İbrahim'in Tanrısı, İshak'ın Tanrısı ve Yakup'un Tanrısı› deyimini kullanarak ölülerin dirileceğine işaret etmişti. 38  Tanrı ölülerin değil, dirilerin Tanrısı'dır. Çünkü O'na göre bütün insanlar yaşamaktadır.›› 39-40  Artık O'na başka soru sormaya cesaret edemeyen din bilginlerinden bazıları, ‹‹Öğretmenimiz, güzel konuştun›› dediler. 41  İsa onlara şöyle dedi: ‹‹Nasıl oluyor da, ‹Mesih Davut'un Oğlu'dur› diyorlar? 42-43  Çünkü Davut'un kendisi Mezmurlar Kitabı'nda şöyle diyor: ‹Rab Rabbim'e dedi ki, Ben düşmanlarını Ayaklarının altına serinceye dek Sağımda otur.› 44  Davut O'ndan ‹Rab› diye söz ettiğine göre, O nasıl Davut'un Oğlu olur?›› 45-46  Bütün halk dinlerken İsa öğrencilerine şöyle dedi: ‹‹Uzun kaftanlar içinde dolaşmaktan hoşlanan, meydanlarda selamlanmaya, havralarda en seçkin yerlere, şölenlerde başköşelere kurulmaya bayılan din bilginlerinden sakının. 47  Dul kadınların malını mülkünü sömüren, gösteriş için uzun uzun dua eden bu kişilerin cezası daha ağır olacaktır.››
AÇIKLAMA: Yahudi ileri gelenleri Mesih’i yok etmek için bahane arıyorlardı. Bu sırada akıllarına gelen en zor soruları kendisine yöneltip tuzağa düşürmeye çalışıyorlardı. Yahudi toplumu için en hassas konulardan biri vergi mevzusuydu. Roma Devleti’nin hükümdarlığı altında yaşadıkları için vergi ödemek zorundaydılar. Ama çoğu din öğretmeni bunun Kutsal Yasa’ya aykırı olduğunu savunuyordu. Tabi Roma böyle bir şey kabul etmiyordu. Şimdi aynı soruyu Mesih’e sordular: ‘Roma’ya vergi ödemek Kutsal Yasa’ya uygun mu değil mi?’ Kurdukları tuzağı fark eden Mesih son derece hikmetli ve dengeli bir cevap verir. Öncellikle kullandıkları para biriminden bir dinar vermelerini ister. Sonra üzerindeki resmin kime ait olduğunu sorar. Tabi dinarın üzerindeki resim Sezar’ındı çünkü parayı basan oydu. Son olarak Mesih ‘Öyleyse Sezar’ın hakkını Sezar’a Tanrı’nın hakkını Tanrı’ya verin’ der. Peki bununla ne demek istedi? Bir yandan Tanrı’nın her şeyin üzerinde mutlak yetki sahibi olduğunu vurgular. Öbür yandan ise parasından ve diğer hizmetlerinden yararlandığımız devlete de hakkını vermemiz gerektiğini belirtir. Mesih’in öğretisinde her zaman baştaki yönetime saygı ve hürmet vardır (Romalılar 13:1-7, 1.Petrus 2:13-17) Ancak her hangi bir yetkili bizden Tanrı’nın Sözüne aykırı bir şey talep ederse, o zaman en üstün mevki sahibi olan Rab’be boyun eğerek saygılı ve seviyeli bir şekilde karşı koyma durumu doğar (Elç. İşleri 4:18-20).

	Bunun ardından Sadukiler mezhebinden bir kaç kişi Mesih’i sınamak için karşısına çıkar. Sadukiler toplumun entel ve liberal tabakasını oluşturan kesimdi. Modern takılan bu grup Grek kültür ve felsefesine yakındılar o yüzden Rab’bin Sözünde geçen ölümden diriliş gibi olağanüstü bazı öğretileri inkâr ediyorlardı. Sadukiler Mesih’e gelip ilginç bir mesele anlatırlar. Yasa’ya göre bir adam çocuk sahibi olmadan ölürse, kardeşi ölenin karısına sahip çıkıp kardeşinin soyunu sürdürmeli (Yasanın Tekrarı 25:5). Güya bir adamın yedi kardeşi vardı. Adam ölür ve kardeşi karısını alır. Ama çocuk sahibi olmadan o da ölür. Böylece yedi kardeş kadınla sırayla evlenir ama hiç biri çocuk sahibi olamıyor. Tabi bu gerçek bir olay değil, sadece bir hikâye. Önemli olan ardından gelen soru: ‘Diriliş günü hangi adam kadının kocası olacak?’ İçinden çıkılmaz bir bulmaca gibi. Ancak İsa onların bu konularda ne kadar bilgisiz olduklarını gösterir. Öncellikle Mesih gelecek çağda yani ölümden sonra Tanrı’nın huzuruna kavuşanların arasında evlilik söz konusu olmayacağını belirtir. Rab’bin cennetine layık görülenler melekler gibi sonsuza dek Tanrı’nın çocukları olarak yaşayacaklar. Sonra Mesih, Eski Antlaşma’da sıkça rastlanan bir cümle hatırlatır, Tanrı der ‘Ben İbrahim’in Tanrısı, İshak’ın Tanrısı ve Yakup’un Tanrısıyım (Çıkış 3:6).’ Sadukiler'’in sandığı gibi eğer diriliş yoksa o halde Tanrı neden çoktan ölmüş İbrahim gibilerinin Tanrısıydım değil Tanrısıyım diyor? Demek ki diriliş var çünkü Tanrı ancak dirilerin Tanrısıdır ve O’nun katında İbrahim ve diğer tüm insanlar hala yaşıyor.
	Son olarak kendisini tuzağa düşürmeye çalışanlara Mesih de zor bir soru sorar. Yahudiler beklenen Mesih’i hep ‘Davut’un Oğlu’ olarak nitelendirirlerdi. Ancak Davut’un yazdığı bir mezmurda Mesih’e ‘Rab’bim’ diye hitap eder (Mezmur 110:1). O halde Mesih Davut’un oğlu mu, efendisi mi? Yahudiler buna karşılık vermediler. Gerçek şu ki Mesih Davut’un soyundan doğduğu için oğludur ama Davut’tan kat ve kat daha üstün olduğu için aynı zamanda Rabbi’dir (Romalılar 1:2-4). Sonra İsa Mesih tartışmalara şahit olan kalabalığı din bilginlerine karşı uyarmaya başlar. Halkın önderleri çokbilmiş ve kutsal takılmayı seviyorlardı ama esasında sadece kendi egolarına hizmet ediyorlardı. Böylece Mesih mükemmel hikmetini sergilemiş oldu.
Haziran 1
SONUN BELİRTİLERİ
Luka 21:1-38
1  İsa başını kaldırdı ve bağış toplanan yerde bağışlarını bırakan zenginleri gördü. 2-3  Yoksul bir dul kadının oraya iki bakır para attığını görünce, ‹‹Size gerçeği söyleyeyim›› dedi, ‹‹Bu yoksul dul kadın herkesten daha çok verdi. 4  Çünkü bunların hepsi kutuya, zenginliklerinden artanı attılar. Bu kadın ise yoksulluğuna karşın, geçinmek için elinde ne varsa hepsini verdi.››  5-6  Bazı kişiler tapınağın nasıl güzel taşlar ve adaklarla süslenmiş olduğundan söz edince İsa, ‹‹Burada gördüklerinize gelince, öyle günler gelecek ki, taş üstünde taş kalmayacak, hepsi yıkılacak!›› dedi. 7  Onlar da, ‹‹Peki, öğretmenimiz, bu dediklerin ne zaman olacak? Bunların gerçekleşmek üzere olduğunu gösteren belirti ne olacak?›› diye sordular. 8  İsa, ‹‹Sakın sizi saptırmasınlar›› dedi. ‹‹Birçokları, ‹Ben O'yum› ve ‹Zaman yaklaştı› diyerek benim adımla gelecekler. Onların ardından gitmeyin. 9  Savaş ve isyan haberleri duyunca telaşlanmayın. Önce bunların olması gerek, ama son hemen gelmeyecek.›› 10  Sonra onlara şöyle dedi: ‹‹Ulus ulusa, devlet devlete savaş açacak. 11  Şiddetli depremler, yer yer kıtlıklar ve salgın hastalıklar, korkunç olaylar ve gökte olağanüstü belirtiler olacak. 12  ‹‹Ama bütün bu olaylardan önce sizi yakalayıp zulmedecekler. Sizi havralara teslim edecek, zindanlara atacaklar. Benim adımdan ötürü kralların, valilerin önüne çıkarılacaksınız. 13  Bu size tanıklık etme fırsatı olacak. 14  Buna göre kendinizi nasıl savunacağınızı önceden düşünmemekte kararlı olun. 15  Çünkü ben size öyle bir konuşma yeteneği, öyle bir bilgelik vereceğim ki, size karşı çıkanların hiçbiri buna karşı direnemeyecek, bir şey diyemeyecek. 16  Anne babanız, kardeşleriniz, akraba ve dostlarınız bile sizi ele verecek ve bazılarınızı öldürtecekler. 17  Benim adımdan ötürü herkes sizden nefret edecek. 18  Ne var ki, başınızdaki saçlardan bir tel bile yok olmayacaktır. 19  Dayanmakla canlarınızı kazanacaksınız. 20  ‹‹Yeruşalim'in ordular tarafından kuşatıldığını görünce bilin ki, kentin yıkılacağı zaman yaklaşmıştır. 21  O zaman Yahudiye'de bulunanlar dağlara kaçsın, kentte olanlar dışarı çıksın, kırdakiler kente dönmesin. 22  Çünkü o günler, yazılmış olanların tümünün gerçekleşeceği ceza günleridir. 23  O günlerde gebe olan, çocuk emziren kadınların vay haline! Çünkü ülke büyük sıkıntıya düşecek ve bu halk gazaba uğrayacaktır. 24  Kılıçtan geçirilecek, tutsak olarak bütün uluslar arasına sürülecekler. Yeruşalim, öteki ulusların dönemleri tamamlanıncaya dek onların ayakları altında çiğnenecektir. 25  ‹‹Güneşte, ayda ve yıldızlarda belirtiler görülecek. Yeryüzünde uluslar denizin ve dalgaların uğultusundan şaşkına dönecek, dehşete düşecekler. 26  Dünyanın üzerine gelecek felaketleri bekleyen insanlar korkudan bayılacak. Çünkü göksel güçler sarsılacak. 27  O zaman İnsanoğlu'nun bulut içinde büyük güç ve görkemle geldiğini görecekler. 28  Bu olaylar gerçekleşmeye başlayınca doğrulun ve başlarınızı kaldırın. Çünkü kurtuluşunuz yakın demektir.›› 29  İsa onlara şu benzetmeyi anlattı: ‹‹İncir ağacına ya da herhangi bir ağaca bakın. 30  Bunların yapraklandığını gördüğünüz zaman yaz mevsiminin yakın olduğunu kendiliğinizden anlarsınız. 31  Aynı şekilde, bu olayların gerçekleştiğini gördüğünüzde bilin ki, Tanrı'nın Egemenliği yakındır. 32  Size doğrusunu söyleyeyim, bütün bunlar olmadan, bu kuşak ortadan kalkmayacak. 33  Yer ve gök ortadan kalkacak, ama benim sözlerim asla ortadan kalkmayacaktır. 34-35  ‹‹Kendinize dikkat edin! Yürekleriniz sefahat, sarhoşluk ve bu yaşamın kaygılarıyla ağırlaşmasın. O gün, üzerinize bir tuzak gibi aniden inmesin. Çünkü o gün bütün yeryüzünde yaşayan herkesin üzerine gelecektir. 36  Her an uyanık kalın, gerçekleşmek üzere olan bütün bu olaylardan kurtulabilmek ve İnsanoğlu'nun önünde durabilmek için dua edin.›› 37  İsa gündüz tapınakta öğretiyor, geceleri ise kentten dışarı çıkıp Zeytin Dağı'nda sabahlıyordu. 38  Sabah erkenden bütün halk O'nu tapınakta dinlemek için O'na akın ediyordu.
AÇIKLAMA: Yahudi önderlerin Mesih’i açık ve net bir şekilde reddetmeleri üzerine İsa ikinci gelişinden söz etmeye başladı. Günün birinde havariler Yeruşalim’in görkemli Tapınağını övgüyle anlatırken Mesih ilginç bir peygamberlikte bulunur: ‘Öyle günler gelecek ki, burada taş üstünde taş kalmayacak, hepsi yıkılacak.’ Yahudiler Tapınağın yıkılması imkânsız sanıyorlardı, oysa ki Mesih kendisini reddeden Yahudi toplumun çok büyük bir yıkıma uğrayacağını söyledi (Luka 19:41-44). Öğrenciler doğal olarak bunların ne zaman ve ne şekilde gerçekleşeceğini sormak istediler. Sonra Mesih uzun uzun ikinci gelişinden önce Yahudiler’in başına gelecek sıkıntıları anlatmaya başlar. Aslında bir yandan kendisinden yaklaşık 40 sene sonra Tapınağın yıkımını anlatır ama aynı zamanda daha ilerde gerçekleşecek  ikinci büyük bir yıkımını da anlatıyor. Öncellikle İsa bu sıkıntılı dönemde görünecek belirtileri sayarak başlar. Mesih adına birçok sahtekâr çıkacak der. Ardından her yerden savaş ve isyan haberleri gelecek, ama korkmayın der çünkü sondan önce bunların olması gerek. Savaşların yanı sıra şiddetli depremler, yer yer kıtlıklar, salgın hastalıklar ve daha bir çok ürkütücü olay baş gösterecektir. Bununla beraber özellikle Mesih inanlıları ve Yahudiler çok büyük baskılara maruz kalacaktır. Yanlış bir şey yapmamalarına karşın tüm dünya onlardan nefret edecektir. İşte bunlar sonun belirtileri! Dikkat edersek bunların bir çoğu şimdiden görünmeye başladı bile.
	Ardından Mesih özellikle kendisinden kısa bir süre sonra Yeruşalim’in başına gelecek büyük yıkımın ayrıntılarını anlatmaya başlar. Şehrin kuşatılacağını, halkın kılıçtan geçirileceğini ve dünyanın her yanına sürüleceğini belirtir. Yeruşalim’in bu şekilde uzun bir süre diğer uluslarca ayak altında ezilmesi gerektiğini söyler. Mesih’in bu peygamberlik sözleri M.S. 70 yılında Romalı General Titus’un Yeruşalim’i ele geçirdiği zaman gerçekleşti. O sırada olup bitenleri gören imanlılar Mesih’in uyarısı uyarınca şehri terk edip kurtuldular. Yahudilerin çoğunluğu ise sürgüne gitti ve yaklaşık iki bin sene boyunca Yeruşalim başka bir çok ulusun hakimiyetinde kaldı, Yahudiler de gittikleri her yerde büyük katliamlara maruz kaldı. Ancak 1948 yılından bu yana Yahudilerin topraklarına dönmesi sonucunda artık Yeruşalim bir daha onların başkenti oldu. Bu dönüş peygamberlerin sözleri doğrultusunda gerçekleşti (Yeşaya 60:4-5, Zekeriya 10:6-11). Aynı zamanda bu dönüş İsa Mesih’in ikinci gelişinin pek yakın olduğunu göstermektedir.
	Şimdi Mesih ikinci gelişinden önce görünecek olağanüstü bazı belirtileri sıralar: Gök cisimlerinde ürkütücü bazı değişiklikler olacak, yeryüzünde ve denizlerde de korkunç birçok gelişme görülecek. İlginçtir ki son yıllarda tsunamiler ve kasırgalar artmaktadır. Ama bu daha işin başı. Mesih’in dediğine göre gökyüzü ve yeryüzü öyle sarsılacak ki insanlar korkudan bayılacak. İnsanlar kaya kovuklarına girip Tanrı’nın gazabından gizlenmek isteyecekler (Vahiy 6:12-17). Ama işe yaramayacaktır çünkü günün sonunda İsa Mesih’in kendisi yeryüzüne dönüp kötüleri cezalandırarak adaletini gösterecektir. Geldiğinde herkes O’nun büyük güç ve görkemle geldiğini görecektir ve imanlılar nihayet esenliğe kavuşacaktır (2.Selanikliler 1:6-10). Ardından Mesih vaat edilen evrensel egemenliğini kuracaktır. Yine tüm bunların kesinlikle yerine geleceğini belirtirken İsa imanlıları ayık ve uyanık kalma konusunda uyarır. Bazısı dünyanın hep bu şekilde devam edeceğini sanarak kendini dünya işlerine kaptırabilir. Oysa ki Mesih her an dönecektir. Bazıları Mesih’in geciktiğini düşünebilir fakat esas daha çok kişi kurtulsun diye Tanrı sabrediyor (2.Petrus 3:3-9). İsa Mesih ansızın dönecektir, önemli olan her daim alnı ak bir şekilde karşısına çıkmaya hazır olmaktır.
Haziran 2
SON YEMEK
Luka 22:1-38
1  Fısıh denilen Mayasız Ekmek Bayramı yaklaşmıştı. 2  Başkâhinlerle din bilginleri İsa'yı ortadan kaldırmak için bir yol arıyor, ama halktan korkuyorlardı. 3  Şeytan, Onikiler'den biri olup İskariot diye adlandırılan Yahuda'nın yüreğine girdi. 4  Yahuda gitti, başkâhinler ve tapınak koruyucularının komutanlarıyla İsa'yı nasıl ele verebileceğini görüştü. 5  Onlar buna sevindiler ve kendisine para vermeye razı oldular. 6  Bunu kabul eden Yahuda, kalabalığın olmadığı bir zamanda İsa'yı ele vermek için fırsat kollamaya başladı. 7  Fısıh kurbanının kesilmesi gereken Mayasız Ekmek Günü geldi. 8  İsa, Petrus'la Yuhanna'yı, ‹‹Gidin, Fısıh yemeğini yiyebilmemiz için hazırlık yapın›› diyerek önden gönderdi. 9  O'na, ‹‹Nerede hazırlık yapmamızı istersin?›› diye sordular. 10-11  İsa onlara, ‹‹Bakın›› dedi, ‹‹Kente girdiğinizde karşınıza su testisi taşıyan bir adam çıkacak. Adamı, gideceği eve kadar izleyin ve evin sahibine şöyle deyin: ‹Öğretmen, öğrencilerimle birlikte Fısıh yemeğini yiyeceğim konuk odası nerede? diye soruyor.› 12  Ev sahibi size üst katta, döşenmiş büyük bir oda gösterecek. Orada hazırlık yapın.›› 13  Onlar da gittiler, her şeyi İsa'nın kendilerine söylediği gibi buldular ve Fısıh yemeği için hazırlık yaptılar. 14-15  Yemek saati gelince İsa, elçileriyle birlikte sofraya oturdu ve onlara şöyle dedi: ‹‹Ben acı çekmeden önce bu Fısıh yemeğini sizinle birlikte yemeyi çok arzulamıştım. 16  Size şunu söyleyeyim, Fısıh yemeğini, Tanrı'nın Egemenliği'nde yetkinliğe erişeceği zamana dek, bir daha yemeyeceğim.›› 17  Sonra kâseyi alarak şükretti ve, ‹‹Bunu alın, aranızda paylaşın›› dedi. 18  ‹‹Size şunu söyleyeyim, Tanrı'nın Egemenliği gelene dek, asmanın ürününden bir daha içmeyeceğim.›› 19  Sonra eline ekmek aldı, şükredip ekmeği böldü ve onlara verdi. ‹‹Bu sizin uğrunuza feda edilen bedenimdir. Beni anmak için böyle yapın›› dedi. 20  Aynı şekilde, yemekten sonra kâseyi alıp şöyle dedi: ‹‹Bu kâse, sizin uğrunuza akıtılan kanımla gerçekleşen yeni antlaşmadır. 21  Ama bana ihanet edecek kişinin eli şu anda benimkiyle birlikte sofradadır. 22  İnsanoğlu, belirlenmiş olan yoldan gidiyor. Ama O'na ihanet eden adamın vay haline!›› 23  Elçiler, aralarında bunu kimin yapabileceğini tartışmaya başladılar. 24  Ayrıca aralarında hangisinin en üstün sayılacağı konusunda bir çekişme oldu. 25  İsa onlara, ‹‹Ulusların kralları, kendi uluslarına egemen kesilirler. İleri gelenleri de kendilerine iyiliksever unvanını yakıştırırlar›› dedi. 26  ‹‹Ama siz böyle olmayacaksınız. Aranızda en büyük olan, en küçük gibi olsun; yöneten, hizmet eden gibi olsun. 27  Hangisi daha büyük, sofrada oturan mı, hizmet eden mi? Sofrada oturan değil mi? Oysa ben aranızda hizmet eden biri gibi oldum. 28  Denendiğim zamanlar benimle birlikte dayanmış olanlar sizlersiniz. 29  Babam bana nasıl bir egemenlik verdiyse, ben de size bir egemenlik veriyorum. 30  Öyle ki, egemenliğimde benim soframda yiyip içesiniz ve tahtta oturarak İsrail'in on iki oymağını yargılayasınız. 31  ‹‹Simun, Simun, Şeytan sizleri buğday gibi kalburdan geçirmek için izin almıştır. 32  Ama ben, imanını yitirmeyesin diye senin için dua ettim. Geri döndüğün zaman kardeşlerini güçlendir.›› 33  Simun İsa'ya, ‹‹Ya Rab, ben seninle birlikte zindana da, ölüme de gitmeye hazırım›› dedi. 34  İsa, ‹‹Sana şunu söyleyeyim, Petrus, bu gece horoz ötmeden beni tanıdığını üç kez inkâr edeceksin›› dedi. 35  Sonra İsa onlara, ‹‹Ben sizi kesesiz, torbasız ve çarıksız gönderdiğim zaman, herhangi bir eksiğiniz oldu mu?›› diye sordu. ‹‹Hiçbir eksiğimiz olmadı›› dediler. 36  O da onlara, ‹‹Şimdi ise kesesi olan da, torbası olan da yanına alsın›› dedi. ‹‹Kılıcı olmayan, abasını satıp bir kılıç alsın. 37  Size şunu söyleyeyim, yazılmış olan şu sözün yaşamımda yerine gelmesi gerekiyor: ‹O, suçlularla bir sayıldı.› Gerçekten de benimle ilgili yazılmış olanlar yerine gelmektedir.›› 38  ‹‹Ya Rab, işte burada iki kılıç var›› dediler. O da onlara, ‹‹Yeter!›› dedi.
AÇIKLAMA: Mesih’in öğrencileriyle oturduğu son akşam yemeğinde son derece önemli bir takım olay gelişir. Bir yandan ona iahanet etmeye karar veren Yahuda artık grubu terk eder. Öbür yandan Mesih öğrencilerine ölümü ve sonrasıyla ilgili çok önemli bazı açıklamalarda bulunur. Elçi Yuhanna özellikle orada geçen konuşmaları ayrıntılı bir şekilde aktarır (Yuhanna 13-17). Luka öncellikle Yahuda’nın ihanetine odaklanır. Din bilginleri İsa Mesih’i yok etmek için fırsat arıyorlardı ama kendileri de suçlu duruma düşmek istemiyorlardı. O yüzden Yahuda onlara gelip Mesih’i satabileceğini söyleyince teklifini büyük heyecanla kabul ettiler. Tabi esas perde arkasında olayı yöneten İblis’ti ama Yahuda da kendini açgözlülüğüne kaptırarak tarihin en korkunç ihanetine adını yazmıştı (Yuhanna 12:4-5).
	Bu sırada dünyanın her yerinden Yeruşalim’de toplanmış bulunan Yahudiler Fısıh Bayramını kutlamak üzere hazırlık yapıyorlardı. Bu bayram Musa’nın döneminden kalma Tanrı’nın İsrail’i Mısır’dan nasıl kurtardığını anan büyük bir gündür. Yahudiler arasında daha bugüne kadar kutlanan Pesah denilen bu bayramda tüm aile toplanıp geleneksel bir yemek yer. Tabi bunun öncesinde bulundukları evler, günahı temsil eden mayadan arınırdı o yüzden Mayasız Ekmek Bayramı adıyla da anılır. Mesih de benzer şekilde öğrencileriyle bu yemeğe oturmak üzere hazırlık yapmalarını buyurur. Bu sırada kusursuz bir kuzunun kurban edilip sofraya hazırlanması gerekiyordu. Sonra Mesih ile öğrencileri önceden ayarladığı üst bir odaya geçip sofraya oturdu. Geleneksel bu yemeğin özel bir düzeni vardı. Belirli aralıklarda şükür duaları okunur ve İsrail’in kölelikten nasıl kurtulduğu anılır. Bununla beraber herkes sırası gelince mayasız ekmek alır ve bir yudum şarap içerek Tanrı’nı sağlayışını tekrar ve tekrar kutlar. İşte tam bu sırada Mesih yapılan bu geleneklere yeni bir anlam yüklemeye başlar. Kaseyi alıp şükreder ve herkese sunarak Tanrı’nın Egemenliğini anar. Bununla öğrencilerini Tanrı’nın kutsal planına ortak kıldığını belirtir. Aynı zamanda vaat edilen bu egemenliğin henüz tamamlanmadığını da işaret eder. Ardından ekmek alıp herkese dağıtır ve onların uğruna feda edilecek bedenini temsil ettiğini söyler, nitekim hemen sonraki gün Mesih tüm insanlık uğruna canını çarmıhta feda edecekti. Sonra yine kaseyi alarak onların uğruna akıtılan kanını temsil ettiğini söyler. Bu kan aynı zamanda Tanrı ile insanlara arasında kurulan yeni bir antlaşmanın işaretidir (Yeremya 31:31-34). Böylece Mesih’ten bu yana imanlılar ekmek ve şarap paylaşarak İsa’nın çarmıh üzerindeki büyük kefaretini anımsarlar.

	Sofradan kalkmadan Mesih onlardan birinin kendisini satacağını belirtir. Böylece Yahuda kalkıp dışarı çıkar. Diğer havariler de bu esnada ‘En büyük kim?’ tartışmasına yine başlarlar. Mesih ise onlara defalarca vurguladığı ‘alçakgönüllülük’ dersini tekrar eder. Sonra hepsinin onu terk edeceğini belirtir. Simon Petrus özellikle asla böyle bir şey yapmayacağını söylemesi üzerine Mesih, Petrus’un aynı o gece kendisini üç kere inkar edeceğini söyler. Belli ki havarilerin beklentisi çok farklıydı. Onlar Mesih’in kendini kral ilan etmesini bekliyorlardı. Oysa ki İsa onların bundan sonra bir çok zorluk çekip dağılacaklarını belirtiyor. Bu yüzden onların sıkıntılı bir süreç için hazırlanmaları gerektiğini vurgular. Burada İsa’nın onlara kılıç satın almalarını söylemesi başta bizi şaşırtabilir. Ancak dikkat edersek bu kılıç savaşmak için değil, gidecekleri uzun yollarda kendilerini haydutlardan korumak için gerekiyordu. Çünkü Mesih sonuna kadar kimsenin onun adına kılıçla savaşmasına izin vermedi (Luka 22:49-51). Kaldı ki Mesih peygamberlerin yazdığı gibi yalnız başına çarmıha gitmeye hazırdı (Daniel 9:26).
Haziran 3
İSA TUTUKLANIR
Luka 22:39-71
39  İsa dışarı çıktı, her zamanki gibi Zeytin Dağı'na gitti. Öğrenciler de O'nun ardından gittiler. 40  Oraya varınca İsa onlara, ‹‹Dua edin ki ayartılmayasınız›› dedi. 41-42  Onlardan bir taş atımı kadar uzaklaştı ve diz çökerek şöyle dua etti: ‹‹Baba, senin isteğine uygunsa, bu kâseyi benden uzaklaştır. Yine de benim değil, senin istediğin olsun.›› 43  Gökten bir melek İsa'ya görünerek O'nu güçlendirdi. 44  Derin bir acı içinde olan İsa daha hararetle dua etti. Teri, toprağa düşen kan damlalarını andırıyordu. 45  İsa duadan kalkıp öğrencilerin yanına dönünce onları üzüntüden uyumuş buldu. 46  Onlara, ‹‹Niçin uyuyorsunuz?›› dedi. ‹‹Kalkıp dua edin ki ayartılmayasınız.››
47-48  İsa daha konuşurken bir kalabalık çıkageldi. Onikiler'den biri, Yahuda adındaki kişi, kalabalığa öncülük ediyordu. İsa'yı öpmek üzere yaklaşınca İsa, ‹‹Yahuda›› dedi, ‹‹İnsanoğlu'na bir öpücükle mi ihanet ediyorsun?›› 49  İsa'nın çevresindekiler olacakları anlayınca, ‹‹Ya Rab, kılıçla vuralım mı?›› dediler. 50  İçlerinden biri başkâhinin kölesine vurarak sağ kulağını uçurdu. 51  Ama İsa, ‹‹Bırakın, yeter!›› dedi, sonra kölenin kulağına dokunarak onu iyileştirdi. 52  İsa, üzerine yürüyen başkâhinlere, tapınak koruyucularının komutanlarına ve ileri gelenlere şöyle dedi: ‹‹Niçin bir haydutmuşum gibi kılıç ve sopalarla geldiniz? 53  Her gün tapınakta sizinle birlikteydim, bana el sürmediniz. Ama bu saat sizindir, karanlığın egemen olduğu saattir.›› 54  İsa'yı tutukladılar, alıp başkâhinin evine götürdüler. Petrus onları uzaktan izliyordu. 55  Avlunun ortasında ateş yakıp çevresinde oturduklarında Petrus da gelip onlarla birlikte oturdu. 56  Bir hizmetçi kız ateşin ışığında oturan Petrus'u gördü. Onu dikkatle süzerek, ‹‹Bu da O'nunla birlikteydi›› dedi. 57  Ama Petrus, ‹‹Ben O'nu tanımıyorum, kadın!›› diye inkâr etti. 58  Biraz sonra onu gören başka biri, ‹‹Sen de onlardansın›› dedi. Petrus, ‹‹Değilim, arkadaş!›› dedi. 59  Yaklaşık bir saat sonra yine bir başkası ısrarla, ‹‹Gerçekten bu da O'nunla birlikteydi›› dedi. ‹‹Çünkü Celileli'dir.›› 60  Petrus, ‹‹Sen ne diyorsun be adam, anlamıyorum!›› dedi. Tam o anda, Petrus daha konuşurken horoz öttü. 61-62  Rab arkasına dönüp Petrus'a baktı. O zaman Petrus, Rab'bin kendisine, ‹‹Bu gece horoz ötmeden beni üç kez inkâr edeceksin›› dediğini hatırladı ve dışarı çıkıp acı acı ağladı. 63  İsa'yı göz altında tutan adamlar O'nunla alay ediyor, O'nu dövüyorlardı. 64  Gözlerini bağlayıp, ‹‹Peygamberliğini göster bakalım, sana vuran kim?›› diye soruyorlardı. 65  Kendisine daha bir sürü küfür yağdırdılar.
66  Gün doğunca halkın ileri gelenleri, başkâhinler ve din bilginleri toplandılar. İsa, bunlardan oluşan Yüksek Kurul'un önüne çıkarıldı. 67  O'na, ‹‹Sen Mesih isen, söyle bize›› dediler. İsa onlara şöyle dedi: ‹‹Size söylesem, inanmazsınız. 68  Size soru sorsam, yanıt vermezsiniz. 69  Ne var ki, bundan böyle İnsanoğlu, kudretli Tanrı'nın sağında oturacaktır.›› 70  Onların hepsi, ‹‹Yani, sen Tanrı'nın Oğlu musun?›› diye sordular. O da onlara, ‹‹Söylediğiniz gibi, ben O'yum›› dedi. 71  ‹‹Artık tanıklığa ne ihtiyacımız var?›› dediler. ‹‹İşte kendi ağzından duyduk!››
AÇIKLAMA: Mesih’le öğrencileri son yemekten kalktıktan sonra Yeruşalim’in hemen dışında bulunan sık sık uğradıkları bir bahçeye çekildiler. Başına gelecekleri çok iyi bilen İsa ruhunda derin bir huzursuzluk hissediyordu o yüzden öğrencilerinin kendisiyle birlikte dua etmelerini istedi. Aynı zamanda daha önce söylediği gibi havarilerinin bazısı ayartılacağını da biliyordu o yüzden kendilerini duaya vermelerini önerdi. Böylece Mesih daha ileri gidip diz çökerek Baba Tanrı’ya yakarmaya başladı. Burada özellikle İsa’nın insani boyutunu görebiliyoruz. Ne kadar ki hayatını insanlık uğruna vermek için gelmeye razı olduysa da aynı zamanda bunun ne kadar büyük bir yük olduğunu dile getiriyor. Dua ederken belirli bir kaseyi içmekten kurtulmak istediğini okuyoruz, ama nedir bu kase? Aslında daha önce Mesih çarmıh üzerindeki ölümünü bir kaseyi içmeye benzetmişti (Matta 20:22). Ama ne alakası var? Rab’bin sözünde bu tarz bir kase genellikle Tanrı’nın gazabıyla dolu bir felaket işaret ederdi (Yeşaya 51:17-22, Vahiy 14:10). İşte İsa Mesih çarmıhta bizim günahlarımızın hakkettiği gazap kasesini içecekti. Burada Mesih ‘mümkünse kâseyi içmeyeyim’ derken aslında insanların başka türlü kurtulamayacağını vurguluyordu. Yani Tanrı kutsal Oğlunu feda etmeden başka yoldan bizi kurtarabilseydi mutlaka bunu tercih ederdi. Ama demek ki başka yol yoktu ki Tanrı Oğlu’nu çarmıha teslim etti. Sonuç olarak daha bu noktadan itibaren Mesih’in çektiği ruhsal işkenceyi gözlemleyebiliyoruz, acısı o kadar büyük ki alın terleri kanla karışık toprağa düşüyor. Tüm bunlar yetmemiş gibi öğrencilerinin yanına döndüğünde onların hepsini uyuyor buluyor.
	Tam bu sırada Mesih’i ele vermek için önderlerle anlaşan Yahuda bir grup askerle birlikte yaklaşır. Yahuda askerlere ‘Kimi öpersem onu yakalayın’ demişti. Böylece İsa’yı yanaklarından öpmeye yaklaştığında Mesih kendisine ‘Bir öpücükle mi bana ihanet ediyorsun’ der. Uykudan yeni kalkan ve olup bitenleri yeni kavrayan öğrenciler bir anda İsa’yı korumaya kalkarlar. Ne var ki Petrus kılıcını çekip birinin kulağını uçurduğunda İsa Mesih ‘Bırakın, yeter!’ diyerek onlara engel olur. Hatta kendisini yakalamaya gelen askerin kulağını iyileştirir. Sonra Mesih ‘Neden bir haydutmuşum gibi gelip beni sopalarla tutuklamaya geldiniz?’ diye sorar. Çünkü İsa her gün halkın önünde vaaz veriyordu. Ama önderler halkın tepkisinden korktukları için onu geceleyin tutuklamak istediler. Böylece Mesih’in öğrencileri her yana dağılır ve askerler İsa’yı yargılanmayı beklemek üzere şehre götürürler. Bu sırada Petrus, İsa’yı uzaktan takip eder. Sabaha karşı Petrus herkesin etrafında toplandığı ateşe yaklaşır ve ısınmaya başlar. Birden hizmetçi bir kızın kendisini tanıması ve Mesih’le birlikte olduğunu tespit etmesi üzerine Petrus herkesin önünde İsa’yı tanıdığını inkâr eder. Ardından iki kişi daha kendisini deşifre eder ama Petrus yine inkâr eder. Üçüncü seferden sonra horoz öter ve Petrus Mesih’in söylediği sözü hatırlar: ‘Bu gece horoz ötmeden beni üç kez inkâr edeceksin.’ Tam o anda tutuklu bulunan İsa başını kaldırır ve Petrus’un gözleri içine bakar. Büyük hatasını anlayan Petrus acı acı ağlayarak oradan ayrılır.
	Şafak sökerken Yahudiler’in önderleri acil bir kurul toplantısı için Tapınak’ta toplanmaya başlar. Askerler de kurulun yargısını beklemeden İsa’yı bir hayli hırpaladılar bile. Gün doğunca halkın dini önderlerinden oluşan Yüksek Kurul bir araya gelir. Başta bir çok yalancı tanık çağırır ama İsa’ya karşı belirli bir suç tutturamayınca asıl meseleye gelirler. Başkâhin İsa’ya doğrudan ‘Sen Mesih isen, söyle bize’ der. Yahudi önderleri İsa’nın beklenen Kral Mesih olduğuna ihtimal vermiyorlardı o yüzden onlara göre kendini Mesih olarak halka tanıtması suçtu. İsa cevap verirken aslında Mesih olduğunu pek çok açıdan ispatladığını vurgular. Aynı zamanda geri geldiğinde onların hepsini karşısına alıp yargılayacağını da belirtir. Başkâhin daha fazla ısrar etmesi üzerine İsa açık açık, ‘Evet, ben Tanrı’nın Oğlu Mesih’im’ der. Normal şartlarda birinin kendi sözleriyle mahkum edilmesi yasaya aykırıydı ama din bilginleri aradıkları kozu bulmuşlardı. Böylece Mesih kendi gerçeği uğruna ölüme mahkum edilir. Ama bunu itiraz etmiyor çünkü insanlık uğruna canını feda etmesi gerektiğini biliyordu (Yeşaya 53:7-8, Markos 10:45).
Haziran 4
İSA YARGILANIR
Luka 23:1-25
1  Sonra bütün kurul üyeleri kalkıp İsa'yı Pilatus'a götürdüler. 2  O'nu şöyle suçlamaya başladılar: ‹‹Bu adamın ulusumuzu yoldan saptırdığını gördük. Sezar'a vergi ödenmesine engel oluyor, kendisinin de Mesih, yani bir kral olduğunu söylüyor.›› 3  Pilatus İsa'ya, ‹‹Sen Yahudiler'in Kralı mısın?›› diye sordu. İsa, ‹‹Söylediğin gibidir›› yanıtını verdi. 4  Pilatus, başkâhinlerle halka, ‹‹Bu adamda hiçbir suç görmüyorum›› dedi. 5  Ama onlar üstelediler: ‹‹Yahudiye'nin her tarafında öğretisini yayarak halkı kışkırtıyor; Celile'den başlayıp ta buraya kadar geldi›› dediler. 6  Pilatus bunu duyunca, ‹‹Bu adam Celileli mi?›› diye sordu. 7  İsa'nın, Hirodes'in yönetimindeki bölgeden geldiğini öğrenince, kendisini o sırada Yeruşalim'de bulunan Hirodes'e gönderdi. 8  Hirodes İsa'yı görünce çok sevindi. O'na ilişkin haberleri duyduğu için çoktandır O'nu görmek istiyor, gerçekleştireceği bir belirtiye tanık olmayı umuyordu. 9  O'na birçok soru sordu, ama O hiç karşılık vermedi. 10  Orada duran başkâhinlerle din bilginleri, İsa'yı ağır bir dille suçladılar. 11  Hirodes de askerleriyle birlikte O'nu aşağılayıp alay etti. O'na gösterişli bir kaftan giydirip Pilatus'a geri gönderdi. 12  Bu olaydan önce birbirine düşman olan Hirodes'le Pilatus, o gün dost oldular. 13-14  Pilatus, başkâhinleri, yöneticileri ve halkı toplayarak onlara, ‹‹Siz bu adamı bana, halkı saptırıyor diye getirdiniz›› dedi. ‹‹Oysa ben bu adamı sizin önünüzde sorguya çektim ve kendisinde öne sürdüğünüz suçlardan hiçbirini bulmadım. 15  Hirodes de bulmamış olmalı ki, O'nu bize geri gönderdi. Görüyorsunuz, ölüm cezasını gerektiren hiçbir şey yapmadı. 16-17  Bu nedenle ben O'nu dövdürüp salıvereceğim.›› 18  Ama onlar hep bir ağızdan, ‹‹Yok et bu adamı, bize Barabba'yı salıver!›› diye bağırdılar. 19  Barabba, kentte çıkan bir ayaklanmaya katılmaktan ve adam öldürmekten hapse atılmıştı. 20  İsa'yı salıvermek isteyen Pilatus onlara yeniden seslendi. 21  Onlar ise, ‹‹O'nu çarmıha ger, çarmıha ger!›› diye bağrışıp durdular. 22  Pilatus üçüncü kez, ‹‹Bu adam ne kötülük yaptı ki?›› dedi. ‹‹Ölüm cezasını gerektirecek hiçbir suç bulmadım O'nda. Bu nedenle O'nu dövdürüp salıvereceğim.›› 23-24  Ne var ki onlar, yüksek sesle bağrışarak İsa'nın çarmıha gerilmesi için direttiler. Sonunda bağırışları baskın çıktı ve Pilatus, onların isteğinin yerine getirilmesine karar verdi. 25  İstedikleri kişiyi, ayaklanmaya katılmak ve adam öldürmekten hapse atılan kişiyi salıverdi. İsa'yı ise onların isteğine bıraktı.
AÇIKLAMA: Yahudi önderleri İsa’yı öldürmeye kararlıydı ancak halkın gözüne kötü görünmek istemiyorlardı. Aynı zamanda Mesih’in bir haydut gibi çarmıha gerilmesini istiyorlardı ancak Roma hükümdarlığı altında oldukları için bu tarz bir ölüm cezasını verme yetkisine sahip değillerdi (Yuhanna 18:31-32). O yüzden onu Yeruşalim’de bulunan Roma Valisi Pilatus’un önüne çıkarmaya karar verdiler. Bu sırada İsa’yı ölüme cezasına çarptırmak için üzerine bir takım siyasi suç atmaları gerekiyordu, başka türlü Roma yetkilileri Yahudi inancını umursamıyorlardı. Böylece Yahudi önderleri Pilatus’a Mesih’in halkı isyana teşvik ettiğini, vergi ödenmesini engellediğini ve kendini bir kral sandığını söylediler. Tabi bu tür suçlama Roma’nın gözünde büyük tehdit unsuru oluşturuyordu oysa ki hepsi yalan ve iftiraydı. Normal şartlarda gaddarlığı ile tanınan Pilatus İsa’yı sorguya çekmeye başlar. Aralarındaki diyalogu Elçi Yuhanna ayrıntılı bir şekilde aktarır (Yuhanna 18:28-40). Fakat sonunda Pilatus İsa Mesih’in Roma Devleti’ne karşı her hangi bir tehlike oluşturmadığı kanısına varır ve onu salıvermeye karar verir. Ancak bu sırada İsa’nın Celile bölgesinden geldiğini öğrenince onu o bölgeden sorumlu Hirodes’e göndermeye karar verir.

	Hirodes, daha çocukken İsa’yı öldürmek için Beytlehem’de katliam yapan ‘Büyük’ Hirodes’in oğluydu (Matta 2:16-18). Daha sonra zevki uğruna Yahya’nın başını kestiren bu kral kötülükte sınır tanımayan son derece kibirli ve o kadar da alçak bir insandı. Karşısında İsa Mesih’i görünce Hirodes çok sevindi çünkü hakkında pek çok şey duymuştu. Mesih’in kendisi için bir kaç mucize yapmasını istemesine karşın İsa onunla konuşmaya bile tenezzül etmedi. Yahudi din bilginleri bu arada kendisine pek çok suç ve ağır iftira atmalarına rağmen İsa hiç cevap vermeye gereksinim duymadı çünkü hepsinin asılsız olduğu belliydi. Sonunda Hirodes bir kralmış gibi İsa’nın üzerine mor bir kaftan atarak onunla bir hayli alay etti ve Pilatus’a geri gönderdi. İlginç olan şu ki o güne dek birbirine karşı düşmanlık besleyen Pilatus ve Hirodes Mesih sayesinde dost oldular.
	İsa’yla yine karşı karşıya kalan Pilatus O’nda her hangi bir suç bulamadığını tekrarlar. Ama yine de Yahudiler’i memnun etmek için onu kırbaçlatmaya karar verir. Bu da sıradan bir ceza değildi. Çünkü kırbacın ucuna demir ve kemik parçaları bağlanır dolayısıyla kırbaçlanan kişi korkunç bir acının yan ısıra kan kaybından ölebilirdi. Sonra Pilatus her bayramda yaptığı gibi birini salıvereceğini ilan eder. Halka iki seçenek verir, ünlü katil Barabba ya da masum İsa. Halk, Yahudi önderlerinin kışkırtması üzerine, Barabba’nın salıverilmesi için bağırmaya başlar. Buna şaşıran Pilatus, İsa için ‘Bu adam ne kötülük yaptı ki?’ diye sorar. Ama halkın İsa’nın çarmıha gerilmesi konusunda diretmesi üzerine ve ayaklanmalarından korkan Pilatus Mesih’i ellerine teslim eder. Böylece ölmeyi bekleyen Barabba bir anda özgür olur ki, bu da İsa Mesih sayesindedir. Ne büyük ironi değil mi? İdam edilmeyi hak eden Barabba’nın yerine İsa Mesih ölüme mahkûm ediliyor. Aslında Barabba Tanrı’nın gazabını hak eden her birimizi temsil eder. Biz suçluyken Mesih bizim için öldü (Romalılar 5:6-8).
Haziran 5
İSA’NIN ÖLÜMÜ
Luka 23:26-56
26  Askerler İsa'yı götürürken, kırdan gelmekte olan Simun adında Kireneli bir adamı yakaladılar, çarmıhı sırtına yükleyip İsa'nın arkasından yürüttüler. 27  Büyük bir halk topluluğu da İsa'nın ardından gidiyordu. Aralarında İsa için dövünüp ağıt yakan kadınlar vardı. 28  İsa bu kadınlara dönerek, ‹‹Ey Yeruşalim kızları, benim için ağlamayın›› dedi. ‹‹Kendiniz ve çocuklarınız için ağlayın. 29  Çünkü öyle günler gelecek ki, ‹Kısır kadınlara, hiç doğurmamış rahimlere, emzirmemiş memelere ne mutlu!› diyecekler. 30  O zaman dağlara, ‹Üzerimize düşün!› ve tepelere, ‹Bizi örtün!› diyecekler. 31  Çünkü yaş ağaca böyle yaparlarsa, kuruya neler olacaktır?›› 32  İsa'yla birlikte idam edilmek üzere ayrıca iki suçlu da götürülüyordu. 33  Kafatası denilen yere vardıklarında İsa'yı, biri sağında öbürü solunda olmak üzere, iki suçluyla birlikte çarmıha gerdiler. 34  İsa, ‹‹Baba, onları bağışla›› dedi. ‹‹Çünkü ne yaptıklarını bilmiyorlar.›› O'nun giysilerini aralarında paylaşmak için kura çektiler. 35  Halk orada durmuş, olanları seyrediyordu. Yöneticiler İsa'yla alay ederek, ‹‹Başkalarını kurtardı; eğer Tanrı'nın Mesihi, Tanrı'nın seçtiği O ise, kendini de kurtarsın›› diyorlardı. 36-37  Askerler de yaklaşıp İsa'yla eğlendiler. O'na ekşi şarap sunarak, ‹‹Sen Yahudiler'in Kralı'ysan, kurtar kendini!›› dediler. 38  Başının üzerinde şu yafta vardı: 39  Çarmıha asılan suçlulardan biri, ‹‹Sen Mesih değil misin? Haydi, kendini de bizi de kurtar!›› diye küfür etti. 40  Ne var ki, öbür suçlu onu azarladı. ‹‹Sende Tanrı korkusu da mı yok?›› diye karşılık verdi. ‹‹Sen de aynı cezayı çekiyorsun. 41  Nitekim biz haklı olarak cezalandırılıyor, yaptıklarımızın karşılığını alıyoruz. Oysa bu adam hiçbir kötülük yapmadı.›› 42  Sonra, ‹‹Ey İsa, kendi egemenliğine girdiğinde beni an›› dedi. 43  İsa ona, ‹‹Sana doğrusunu söyleyeyim, sen bugün benimle birlikte cennette olacaksın›› dedi.  44-45  Öğleyin on iki sularında güneş karardı, üçe kadar bütün ülkenin üzerine karanlık çöktü. Tapınaktaki perde ortasından yırtıldı. 46  İsa yüksek sesle, ‹‹Baba, ruhumu ellerine bırakıyorum!›› diye seslendi. Bunu söyledikten sonra son nefesini verdi. 47  Olanları gören yüzbaşı, ‹‹Bu adam gerçekten doğru biriydi›› diyerek Tanrı'yı yüceltmeye başladı. 48  Olayı seyretmek için biriken halkın tümü olup bitenleri görünce göğüslerini döve döve geri döndüler. 49  Ama İsa'nın bütün tanıdıkları ve Celile'den O'nun ardından gelen kadınlar uzakta durmuş, olanları seyrediyorlardı.
50  Yüksek Kurul üyelerinden Yusuf adında iyi ve doğru bir adam vardı. 51  Bir Yahudi kenti olan Aramatya'dan olup Tanrı'nın Egemenliği'ni umutla bekleyen Yusuf, Kurul'un kararını ve eylemini onaylamamıştı. 52  Pilatus'a gidip İsa'nın cesedini istedi. 53  Cesedi çarmıhtan indirip keten beze sardı, hiç kimsenin konulmadığı, kayaya oyulmuş bir mezara yatırdı. 54  Hazırlık Günü'ydü ve Şabat Günü başlamak üzereydi. 55  İsa'yla birlikte Celile'den gelen kadınlar da Yusuf'un ardından giderek mezarı ve İsa'nın cesedinin oraya nasıl konulduğunu gördüler. 56  Evlerine dönerek baharat ve güzel kokulu yağlar hazırladılar. Ama Şabat Günü, Tanrı'nın buyruğu uyarınca dinlendiler.
AÇIKLAMA: Yahudi önderlerinin baskısı üzerine Roma Valisi Pilatus İsa’yı çarmıha gerilmek üzere askerlere teslim etti. O dönemde çarmıha gerilmek son derece utanç verici bir olaydı. Ölüme mahkum edilen kişi önce şehir boyunca haçını taşıyarak yürütülürdü ve herkes ona lanetler okurdu. Mesih ise kırbaçlandığı için çarmıhını taşıyamıyordu o yüzden askerler oradan geçen Simon isminde bir adamı tutup haçını taşımaya zorladılar. Aynı zamanda halk İsa’ya küfretmek yerine dövünüp ağıt yakıyordu. Ama ilginçtir ki Mesih onlara dönüp kendisi için değil, bu olup bitenlerden ötürü Tanrı’nın gazabına uğrayacak kendi çocukları için yalvarmalarını söyler. Nitekim bu olaylardan kısa bir zaman sonra Mesih’i ölüme teslim eden bu insanlar Roma’nın katliamına uğradılar. Bu arada Mesih ile askerler gittikleri yere vardılar. Yeruşalim kentinin hemen dışında ‘kafatası’ denilen küçük bir tepeye vardı. Romalılar katilleri ve haydutları bu tarz görünen yerlerde haça geriyorlardı ki tüm halka ibret olsun. Bir insanı çarmıha çakmak için askerler genellikle kollarını ve bacaklarını gerip bağlıyorlardı. Sonra koca çivileri bileklerinden geçiriyorlardı. Çarmıha gerilmenin püf noktası da mahkûmu olabildiğince uzun bir süre işkence çektirerek hayatta tutmaktı. Bazısı günlerce dayanırlardı. En büyük zorluğu da nefes alamamaktı çünkü nefes almak için kişinin kendini çivilerden kaldırması gerekiyordu. Böylece çoğu kişi kan kaybından değil, aşırı yorgunluktan can veriyordu.
Mesih’in sağında ve solunda iki haydut da çarmıha geriliyordu. Onlar bağırıp çivi çakan askerlere küfrederken İsa tam tersini yapar, ‘Baba onları bağışla çünkü ne yaptıklarını bilmiyorlar’ dedi. Sonra çarmıh diklenip sabitleniyordu ve herkes alay etmeye başlıyordu. Bir yandan askerler Mesih’e laf atıyorlardı, öbür yandan din bilginleri, ‘başkalarını kurtardı, kendini kurtarsın bari’ diyorlardı. Ama şunu anlamadılar ki Mesih özellikle başkalarını kurtarmak için çarmıha gerildi. İstediği anda kendini kurtarabilirdi ama bizi Tanrı’nın gazabından kurtarmak için yerinden kımıldamadı. Sonuç olarak onu çarmıhta tutan ne hain çiviler ne de gaddar askerlerdi, orada kalmasını sağlayan bize olan büyük sevgisiydi. Tam bu sırada her iki yanında çarmıhta inleyen haydutlar arasında ilginç bir diyalog gelişir. Biri Mesih’e sövmeye başlar ama diğeri ‘Biz hak ettiğimiz cezayı aldık ama bu adam suçsuzdur’ diyerek karşı koyar. Sonra Mesih’e dönerek, ‘Ey İsa, egemenliğine girdiğinde beni an’ diye yalvarır. Ne büyük bir iman! Zaten yapabileceği başka hiç bir şey yok. Ama Mesih için bu yeterliydi ve ‘Bugün sen benimle birlikte cennette olacaksın’ diyerek adama müthiş bir vaat verir.

Mesih sabah saat 9-10 gibi çarmıha gerildi. Öğleyin on iki civarında aniden bir çok olağanüstü gelişme oldu. Tapınaktaki büyük perde ortadan yarıldı. Güneş kararırdı ve korkunç bir karanlık çöktü. Bu normal bir güneş tutulması da değil çünkü tam üç saat sürdü. Ardından Mesih yüksek sesle Babasına haykırır ve ruhunu ona teslim ederek son nefesini verir. İlginçtir ki olaya şahit olan Romalı Yüzbaşı ‘Bu adam gerçekten doğru biriydi’ der. Olup bitenleri izlemek için toplanmış bulunan halk da birden ne büyük bir hata yaptıklarını fark ederek göğüslerini döve döve ayrılırlar. Böylece bir tek Mesih’le Celile’den gelen annesi Meryem, bazı bayanlar ve havarisi Yuhanna çıplak tepede kalır. O dönemde çarmıha gerilen insanlar çoğu zaman gömülmezdi. Romalılar cesetleri çarmıh üzerinde bırakıp ibret olarak kuşlara yem olmasına izin verirlerdi. Ancak o akşam büyük bayram başladığı için Yahudiler İsa’nın indirilmesini istediler. Hatta ilginçtir ki Yüksek Kuruldan Mesih’in ölümü onaylamayan Yusuf isminde zengin bir adam bu görevi üstlenerek İsa’yı yeni oyulmuş kendi mezarına konulmasını sağlar. Zenginler toprağa gömülmek yerine genellikle mağaralara gömülmeyi tercih ederlerdi. Böylece İsa Mesih aynı gün zengin bir adamın mezarına konulur. Ama en ilginci şu ki tüm bu olup bitenler peygamberlerce asırlar önce ayrıntılı bir şekilde yazılmıştı (Yeşaya 53). Yani bunların hiç biri tesadüf değildi, hepsi Tanrı’nın kurtarma planının birer parçaydı. Ayrıca bu son değildi, daha işin başıydı.
Haziran 6
İSA’NIN ZAFERİ
Luka 24:1-53
1  Kadınlar haftanın ilk günü, sabah çok erkenden, hazırlamış oldukları baharatı alıp mezara gittiler. 2  Taşı mezarın girişinden yuvarlanmış buldular. 3  Ama içeri girince Rab İsa'nın cesedini bulamadılar. 4  Onlar bu durum karşısında şaşırıp kalmışken, şimşek gibi parıldayan giysilere bürünmüş iki kişi yanlarında belirdi. 5  Korkuya kapılan kadınlar başlarını yere eğdiler. Adamlar ise onlara, ‹‹Diri olanı neden ölüler arasında arıyorsunuz?›› dediler. 6  ‹‹O burada yok, dirildi. Daha Celile'deyken size söylediğini anımsayın. 7  İnsanoğlu'nun günahlı insanların eline verilmesi, çarmıha gerilmesi ve üçüncü gün dirilmesi gerektiğini bildirmişti.›› 8  O zaman İsa'nın sözlerini anımsadılar. 9  Mezardan dönen kadınlar bütün bunları Onbirler'e ve ötekilerin hepsine bildirdiler. 10  Bunları elçilere anlatanlar, Mecdelli Meryem, Yohanna, Yakup'un annesi Meryem ve bunlarla birlikte bulunan öbür kadınlardı. 11  Ne var ki, bu sözler elçilere saçma geldi ve kadınlara inanmadılar. 12  Yine de, Petrus kalkıp mezara koştu. Eğilip içeri baktığında keten bezlerden başka bir şey görmedi. Olay karşısında şaşkına dönmüş bir halde oradan uzaklaştı.
13  Aynı gün öğrencilerden ikisi, Yeruşalim'den altmış ok atımı uzaklıkta bulunan ve Emmaus denilen bir köye gitmekteydiler. 14  Bütün bu olup bitenleri kendi aralarında konuşuyorlardı. 15  Bunları konuşup tartışırlarken İsa yanlarına geldi ve onlarla birlikte yürümeye başladı. 16  Ama onların gözleri O'nu tanıma gücünden yoksun bırakılmıştı. 17  İsa, ‹‹Yolda birbirinizle ne tartışıp duruyorsunuz?›› dedi. Üzgün bir halde, oldukları yerde durdular. 18  Bunlardan adı Kleopas olan O'na, ‹‹Yeruşalim'de bulunup da bu günlerde orada olup bitenleri bilmeyen tek yabancı sen misin?›› diye karşılık verdi. 19  İsa onlara, ‹‹Hangi olup bitenleri?›› dedi. O'na, ‹‹Nasıralı İsa'yla ilgili olayları›› dediler. ‹‹O adam, Tanrı'nın ve bütün halkın önünde gerek söz, gerek eylemde güçlü bir peygamberdi. 20-23  Başkâhinlerle yöneticilerimiz O'nu, ölüm cezasına çarptırmak için valiye teslim ederek çarmıha gerdirdiler; oysa biz O'nun, İsrail'i kurtaracak kişi olduğunu ummuştuk. Dahası var, bu olaylar olalı üç gün oldu ve aramızdan bazı kadınlar bizi şaşkına çevirdiler. Bu sabah erkenden mezara gittiklerinde, O'nun cesedini bulamamışlar. Sonra geldiler, bir görümde, İsa'nın yaşamakta olduğunu bildiren melekler gördüklerini söylediler. 24  Bizimle birlikte olanlardan bazıları mezara gitmiş ve durumu, tam kadınların anlatmış olduğu gibi bulmuşlar. Ama O'nu görmemişler.›› 25  İsa onlara, ‹‹Sizi akılsızlar! Peygamberlerin bütün söylediklerine inanmakta ağır davranan kişiler! 26  Mesih'in bu acıları çekmesi ve yüceliğine kavuşması gerekli değil miydi?›› dedi. 27  Sonra Musa'nın ve bütün peygamberlerin yazılarından başlayarak, Kutsal Yazılar'ın hepsinde kendisiyle ilgili olanları onlara açıkladı. 28-29  Gitmekte oldukları köye yaklaştıkları sırada İsa, yoluna devam edecekmiş gibi davrandı. Ama onlar, ‹‹Bizimle kal. Neredeyse akşam olacak, gün batmak üzere›› diyerek O'nu zorladılar. Böylece İsa onlarla birlikte kalmak üzere içeri girdi. 30  Onlarla sofrada otururken İsa ekmek aldı, şükretti ve ekmeği bölüp onlara verdi. 31  O zaman onların gözleri açıldı ve kendisini tanıdılar. İsa ise gözlerinin önünden kayboldu. 32  Onlar birbirine, ‹‹Yolda kendisi bizimle konuşurken ve Kutsal Yazılar'ı bize açıklarken yüreklerimiz nasıl da sevinçle çarpıyordu, değil mi?›› dediler. 33  Kalkıp hemen Yeruşalim'e döndüler. Onbirler'i ve onlarla birlikte olanları toplanmış buldular. 34  Bunlar, ‹‹Rab gerçekten dirildi, Simun'a görünmüş!›› diyorlardı. 35  Kendileri de yolda olup bitenleri ve ekmeği böldüğü zaman İsa'yı nasıl tanıdıklarını anlattılar. 36  Bunları anlatırlarken İsa gelip aralarında durdu. Onlara, ‹‹Size esenlik olsun!›› dedi. 37  Ürktüler, bir hayalet gördüklerini sanarak korkuya kapıldılar. 38  İsa onlara, ‹‹Neden telaşlanıyorsunuz? Neden kuşkular doğuyor içinizde?›› dedi. 39  ‹‹Ellerime, ayaklarıma bakın; işte benim! Dokunun da görün. Hayaletin eti kemiği olmaz, ama görüyorsunuz, benim var.›› 40  Bunu söyledikten sonra onlara ellerini ve ayaklarını gösterdi. 41  Sevinçten hâlâ inanamayan, şaşkınlık içindeki öğrencilerine, ‹‹Sizde yiyecek bir şey var mı?›› diye sordu. 42  Kendisine bir parça kızarmış balık verdiler. 43  İsa onu alıp gözlerinin önünde yedi. 44  Sonra onlara şöyle dedi: ‹‹Daha sizlerle birlikteyken, ‹Musa'nın Yasası'nda, peygamberlerin yazılarında ve Mezmurlar'da benimle ilgili yazılmış olanların tümünün gerçekleşmesi gerektir› demiştim.›› 45  Bundan sonra Kutsal Yazılar'ı anlayabilmeleri için zihinlerini açtı. 46-47  Onlara dedi ki, ‹‹Şöyle yazılmıştır: Mesih acı çekecek ve üçüncü gün ölümden dirilecek; günahların bağışlanması için tövbe çağrısı da Yeruşalim'den başlayarak bütün uluslara O'nun adıyla duyurulacak. 48  Sizler bu olayların tanıklarısınız. 49  Ben de Babam'ın vaat ettiğini size göndereceğim. Ama siz, yücelerden gelecek güçle kuşanıncaya dek kentte kalın.›› 50  İsa onları kentin dışına, Beytanya'nın yakınlarına kadar götürdü. Ellerini kaldırarak onları kutsadı. 51  Ve onları kutsarken yanlarından ayrıldı, göğe alındı. 52  Öğrencileri O'na tapındılar ve büyük sevinç içinde Yeruşalim'e döndüler. 53  Sürekli tapınakta bulunuyor, Tanrı'yı övüyorlardı.
AÇIKLAMA: Mesih’in ölümü havarilerini üzüntüye boğdu, özellikle İsa’nın kendisine yapılan iftiralara ve zulme karşı koymaması onları şaşkına çevirdi. Neler oluyordu, sanki Mesih bilerek ve isteyerek ölüme boyun eğdi. Ölümünden üç gün sonra, Pazar günü sabah erkenden, İsa’yı izleyen bazı kadınlar cesedinin konulduğu mezara yöneldiler. Ancak yerine yaklaştıklarında nöbet tutan askerlerin kaçtığını ve İsa’nın bulunduğu mağaranın açık olduğunu fark ettiler. İçeri baktıklarında Mesih yoktu. Kadınlar şaşıp kalmışken birden iki melek görünüp onlara ‘Diri olanı neden ölüler arasında arıyorsunuz?’ diye sordular. Sonra Mesih’in tıpkı onlara söylediği gibi ölümden dirildiğini söylediler. İsa’nın bu sözlerini anımsayan kadınlar hemen dönüp diğer öğrencilere haber saldılar. Doğal olarak onlar hemen inanmadılar ama Petrus mezara koşup her şeyi kadınların tarif ettikleri gibi bulunca olağanüstü bir şeylerin olduğunu düşünmeye başladı.

	Mesih’in öğrencileri arasında bu kargaşa sürerken, aynı gün ikisi Yeruşalim’in yakınında bulunan Emmaus’a gidiyorlardı. Birden İsa yanlarına gelip onlarla yürümeye başladı ama O’nun kim olduğunu hemen anlayamadılar çünkü Rab O’nu tanımalarına izin vermedi. Bu sırada İsa onların ne konuştuklarını sorması üzerine onlar Mesih’in başına gelenleri anlatmaya başladılar. Sonra İsa onlara peygamberlerin yazılarından bir çok örnek vererek tüm bunların olması gerektiğini anlatmaya başladı. Yani Mesih’in ölmesi bir kaza ya da tesadüf değildi. Daha Adem ve Havva günah işler işlemez Tanrı kadının soyundan İblis’in başını ezecek bir kurtarıcı göndereceğini söyledi (Yaratılış 3:15). Sonra İbrahim’in soyundan tüm insanların günahına karşılık bir kurban sağlayacağına söz verdi (Yaratılış 22:14-18). Peygamber Davut da soyundan gelen büyük Kral Mesih’in pek çok acı çekeceğini yazdı (Mezmur 22) Daha sonra peygamber Yeşeya İsa’nın çektiği ıstırabı tane tane aktardı (Yeşaya 53). Yani Mesih’in yüceliğe kavuşmadan önce tüm bunları çekmesi gerekiyordu. Tanrı böyle olacağını binlerce yıl öncesinden pek çok peygamber aracılığıyla bildirmişti. Ne var ki sadece Mesih’in yüceliğine odaklanan Yahudiler öncesinde yaşaması gereken olaylara pek dikkat etmemişlerdi. Bu sırada gittikleri yere vardılar ve İsa’yı yemek yemeye davet ettiler. Sofraya oturduklarında İsa son akşamda yaptığı gibi ekmek alıp şükretti ve onlara dağıttı. Birden iki öğrencinin gözleri açıldı ve İsa’nın kim olduğunu anladılar. Ama tam o anda Mesih gözleri önünden kaybolup gitti.
	İki öğrenci Emmaus’tan koşa koşa dönüp diğer havarilere İsa’yı gördüklerini ilettiler. Onlar da Mesih’in Simon Petrus’a da göründüğünü söylediler. Herkes konuşurken ansızın İsa Mesih gelip aralarında durdu. Çoğu hayalet gördüklerini sanarak korkuya kapıldı. Ama Mesih onlardan yemek isteyerek gerçek olduğunu kanıtladı. Yani ölümden dirilen İsa aynı bedene sahip iken olağanüstü bir güçle de geldiğini görebiliyoruz. Öğrencilerinin O’nu hemen tanımamaları kendi korkularından kaynaklanıyordu. Sonra Mesih hepsine Kutsal Yazılardan örnekler vererek tüm bunların olması gerektiğini hatırlattı. İsa’nın ölümü, dirilişi ve müjdenin tüm uluslara yayılması baştan beri Tanrı’nın kurtuluş planı dahilindeydi. Sonra Mesih tüm bu olup bitenlerin tanığı olan havarileri gördüklerini bütün uluslara duyurmak üzere görevlendirdi.  Aynı zamanda pek yakında vaat ettiği Kutsal Ruh armağanını alarak olağanüstü kuvvetle donatılacaklarını belirtti. Mesih dirildikten sonra öğrencileriyle yaklaşık 40 gün daha kaldı. Sonra Yeruşalim’in doğusunda bulunan Zeytin Tepesi’nde onlarla son bir kez buluştu. Öğrencilerini kutsarken birden gözleri önünde göğe yükselmeye başladı. Hepsi önünde eğilip O’na tapınırken Mesih bulutların içinde gözlerinden kayboldu. Böylece İsa Mesih 33 yıl içinde ebedi bir kurtuluş sağladıktan sonra bunun müjdesini tüm uluslara duyurma görevini öğrencilerine teslim ederek göklere geri döndü.

Haziran 7
NEDEN ÜZGÜNSÜN CANIM?
Mezmur 42 ve 43
42:1  Geyik akarsuları nasıl özlerse, Canım da seni öyle özler, ey Tanrı! yazılır. 2  Canım Tanrı'ya, yaşayan Tanrı'ya susadı; Ne zaman görmeye gideceğim Tanrı'nın yüzünü? 3  Gözyaşlarım ekmeğim oldu gece gündüz, Gün boyu, ‹‹Nerede senin Tanrın?›› dedikleri için. 4  Anımsayınca içim içimi yiyor, Nasıl toplulukla birlikte yürür, Tanrı'nın evine kadar alaya öncülük ederdim, Sevinç ve şükran sesleri arasında, Bayram eden bir kalabalıkla birlikte. 5  Neden üzgünsün, ey gönlüm, Neden içim huzursuz? Tanrı'ya umut bağla, Çünkü O'na yine övgüler sunacağım; O benim kurtarıcım ve Tanrım'dır. 6-7  Gönlüm üzgün, Bu yüzden seni anımsıyorum, ey Tanrım. Şeria yöresinde, Hermon ve Misar dağlarında Çağlayanların gümbürdeyince, Enginler birbirine sesleniyor, Bütün dalgaların, sellerin üzerimden geçiyor. 8  Gündüz RAB sevgisini gösterir, Gece ilahi söyler, dua ederim Yaşamımın Tanrısı'na. 9  Kayam olan Tanrım'a diyorum ki, ‹‹Neden beni unuttun? Niçin düşmanlarımın baskısı altında Yaslı gezeyim?›› 10  Gün boyu hasımlarım: ‹‹Nerede senin Tanrın?›› diyerek Bana sataştıkça, Kemiklerim kırılıyor sanki. 11  Neden üzgünsün, ey gönlüm, Neden içim huzursuz? Tanrı'ya umut bağla, Çünkü O'na yine övgüler sunacağım; O benim kurtarıcım ve Tanrım'dır.
43:1  Hakkımı ara, ey Tanrı, Savun beni vefasız ulusa karşı, Kurtar hileci, haksız insandan. 2  Çünkü sen Tanrım, kalemsin; Neden beni reddettin? Niçin düşmanlarımın baskısı altında Yaslı gezeyim? 3  Gönder ışığını, gerçeğini, Yol göstersinler bana, Senin kutsal dağına, konutuna götürsünler beni. 4  O zaman Tanrı'nın sunağına, Neşe, sevinç kaynağım Tanrı'ya gideceğim Ve sana, ey Tanrı, Tanrım benim, Lirle şükredeceğim. 5  Neden üzgünsün, ey gönlüm, Neden içim huzursuz? Tanrı'ya umut bağla, Çünkü O'na yine övgüler sunacağım; O benim kurtarıcım ve Tanrım'dır.
AÇIKLAMA: Zaman zaman hepimiz üzüntü ya da sıkıntı yaşarız. Bunun bir çok sebebi olabilir, fakat bazen kendimiz bile neden üzgün olduğumuzu bilemiyoruz. O sıralarda kendi canımızla anlaşamıyoruz sanki, moralimiz bozuk ama nedenini bir türlü bulamıyoruz. Bu ilahi tam bu durumlar için bestelendi. Nakaratı üç kere şöyle tekrarlanır: ‘Neden üzgünsün, ey gönlüm, neden içim huzursuz?’ Ruhumuzun derinliklerinde hissettiğimiz bir huzursuzluğun sebebini bilememek kadar rahatsız edici bir şey yok. Bundan dolayı kendi gönlümüzle kavga ettiğimiz günler de oluyor. İçinde yaşadığımız dünya zaten fazlasıyla karışık, bir de duygularımız sebepsizce karıştığında ne yapabiliriz? Mezmuru yazan kişi ise baştan beri bu sıkıntının temelinde yatan eksiği tespit eder, o da ruhumuzun Tanrı’ya duyduğu özlem. Her insanın içinde Tanrı’ya özgü bir yeri var. Bazen O’nun yerini başka şeylerle kapatmaya çalışabiliriz: Kariyer, spor, sosyal medya, arkadaşlar ve ya zararlı bir takım alışkanlıklar. Ama içimizdeki o boşluğu Tanrı’dan başkası dolduramaz. Bazen canımız sıkıntılı olduğunda, işlediğimiz bir günahtan değil, sadece Yaradan’ı özlediğimizdendir. Yani belirli bir yanlışımız olmazsa da bazen Göksel Babamızla vakit geçirmeyi ihmal ettiğimiz için ruhumuz susuz bir çiçek gibi solmaya başlar.
	Bu mezmurda önemli bir olay daha var ki ruhumuzun en temel ihtiyacını tespit eder. Bazılarımız farkında olmadan inancımızı bir din olarak yaşamaya başlarız; duamızı ederiz, Rab’bin sözünü okuruz, ibadetimizi yaparız ama yine de içimiz boş sanki. Neden? Çünkü ruhumuzun aradığı ve Tanrı’nın da bize sunmak istediği klasik bir din anlayışı değil. Aslında farkında olmadan bu şekilde Tanrı’ya yöneldiğimizde onu bir put haline indirgemiş oluyoruz. Hep ezberlenmiş ve mekanik dualarla kendisine yaklaştığımızda putperestlerden farksızız (Matta 6:5-8). Bazen unutuyoruz ki Rab yaşayan Tanrı’dır, O yaşamın kaynağıdır. Dahası Göksel Babamız olarak bizden en çok istediği şey sevgi ve samimiyete dayalı dinamik bir ilişki. İşte gönlümüzün esas aradığı ve özlediği de bu harika diyalogdur. İşte bu yüzden mezmurcu ‘Geyik akarsuları nasıl özlerse, canım da seni öyle özler, ey Tanrı!’ der. Evliler için dendiği gibi ‘Gönül ne kahve ne de kahvehane ister, gönül sohbet ister, kahve bahane.’ Aynı şekilde inancımızın doğrultusunda yaptığımız şeyler aslında güzel Rabbimizle olan ilişkimizi güçlendirmek için birer bahanedir. Böylece dini törenlerimiz ve ibadetimiz bizi ancak Tanrı’nın yüreğine yaklaştırdığı sürece yararlı ve anlamlıdır. İşte ruh sıkıntımızın çaresi budur: gönülden Tanrı’ya bağlanmak ve O’nda kalmak (Yuhanna 15:1-7).
	Mezmuru yazan şahıs aynı zamanda Tanrı’nın tapınağında geçirdiği günleri büyük özlemle hatırlar. Yahudiler yılda üç kez büyük bayramlar için Yeruşalim’e akıp gider. Yolda yürürken bu mezmurların bir çoğunu birlikte okurlardı. İşte yazar bu güzel günleri anımsayınca çok duygulanır. Yine de hasretli gönlüne şunu söyler: ‘Tanrı’ya umut bağla, çünkü O’na yine övgüler sunacağım.’ Bazen diğer imanlılardan uzak kaldığımızda birlikte ibadet etmeyi özleriz. Ancak hep şunu hatırlayabiliriz ki bir gün hep birlikte Mesih’in huzuruna kavuştuğumuzda hiç dinmeyen bir ilahi korosuna katılacağız (Vahiy 4). Şimdilik belki tek başımıza karanlıkta ilahi söylemek zorunda kalsak da Rab bizimle birliktedir. Bu durumlarda mezmurcunun yazdığı gibi biz de söyleyebiliriz: ‘Gönder ışığını, gerçeğini, yol göstersinler bana, senin kutsal dağına konutuna götürsünler beni.’ Rab sadıktır, burada çektiğimiz hasreti bilir ve yakınlığını her zaman hissedemesek de O hep yanı başımızdadır. En güzeli şundan emin olabilir ki O’na gönülden bağlanan hepimiz bir gün bir daha ayrılmamak üzere hep birlikte göksel meskeninde toplanacağız.
Haziran 8
RABBİN AŞKI
Mezmur 45
1  Yüreğimden güzel sözler taşıyor, Kral için söylüyorum şiirlerimi, Dilim usta bir yazarın kalemi gibi olsun. 2  Sen insanların en güzelisin, Lütuf saçılmış dudaklarına. Çünkü Tanrı seni sonsuza dek kutsamış. 3  Ey yiğit savaşçı, kuşan kılıcını beline, Görkemine, yüceliğine bürün. 4  At sırtında görkeminle, zaferle ilerle, Gerçek ve adalet uğruna Sağ elin korkunç işler göstersin. 5  Okların sivridir, Kral düşmanlarının yüreğine saplanır, Halklar ayaklarının altına serilir. 6  Ey Tanrı, tahtın sonsuzluklar boyunca kalıcıdır, Krallığının asası adalet asasıdır. 7  Doğruluğu sever, kötülükten nefret edersin. Bunun için Tanrı, senin Tanrın, Seni sevinç yağıyla Arkadaşlarından daha çok meshetti. 8  Giysilerinin tümü mür, öd, tarçın kokuyor; Fildişi saraylardan gelen çalgı sesleri seni eğlendiriyor! 9  Kral kızları senin saygın kadınların arasında, Kraliçe, Ofir altınları içinde senin sağında duruyor. 10  Dinle, ey kral kızı, bak, kulak ver, Halkını, baba evini unut. 11  Kral senin güzelliğine vuruldu, Efendin olduğu için önünde eğil. 12  Sur halkı armağan getirecek, Halkın zenginleri lütfunu kazanmak isteyecek. 13  Kral kızı odasında ışıl ışıl parıldıyor, Giysisi altınla dokunmuş. 14  İşlemeli giysiler içinde kralın önüne çıkarılacak, Arkadaşları, ona eşlik eden kızlar sana getirilecek. 15  Sevinç ve coşkuyla götürülecek, Kralın sarayına girecekler. 16  Atalarının yerini oğulların alacak, Onları önder yapacaksın bütün ülkeye. 17  Adını kuşaklar boyunca yaşatacağım, Böylece halklar sonsuza dek övecek seni.
AÇIKLAMA: Sevgililer Günü geldiğinde, herkes hayatındaki en kıymetli kişiye özel duygularını iletmek için adeta yarışıyor. Sosyal medyada birbirinden güzel aşk hikayeleri dolaşıyor ama en güzel sevgi öyküsü hangisi bilir misiniz? Mesih’in gelini ile, yani kendisine bağlanan imanlılarla olan kutsal ve kadim aşkıdır. Bazen aşk olayını sanki biz keşfettik sanıyoruz oysa ki dünyanın başlangıcından evvel sevgi olan Tanrı Oğlu Mesih için zamanın en güzel aşk hikâyesini yazmaktadır (Efesliler 1). Okuduğumuz mezmur ezeli bu aşk öyküsünün perdesini yarıyor. Yazar başta kralın güzelliğini anlatarak başlar. Ama bu her hangi bir kral için değil, göreceğimiz gibi bu kral olmak üzere meshedilecek İsa Mesih için yazılan bir aşk senaryosudur. İkinci ayette Mesih için ‘Sen insanların en güzelisin, lütuf saçılmış dudaklarına, çünkü Tanrı seni sonsuza dek kutsamış’ diye yazar. Tarihe baktığımızda İsa’dan daha erdemli, daha sevecen bir insan var mı? Tabi ki Mesih’in sadece ilk gelişindeki halini baz alırsak bunu anlayamayabiliriz. Ama ilerleyen ayetlerde gördüğümüz gibi yazar aslında İsa’nın ikinci gelişinde sergileyeceği görkemi resmediyor. Dünyaya bir daha geldiğinde Mesih zavallı bir eşek yavrusunda binmiş köylü olarak değil, güçlü bir beyaz atın üstünde muhteşem bir kral olarak gelecektir (Vahiy 19).
	Bu ayetlerde tarif edilen Mesih’in olduğunu nereden anlıyoruz? Altıncı ayet şöyle devam eder: ‘Ey Tanrı, tahtın sonsuzluklar boyunca kalıcıdır, krallığının asası adalet asasıdır.’ Bu genel olarak Tanrı’dan bahsediyor gibi görünse de İbraniler 1:8-9’dan esas Mesih’i kastettiğini öğreniyoruz. Bunu özellikle bir sonraki ayetten anlaşılıyor: ‘Bunun için Tanrı, senin Tanrın, seni sevinç yağıyla arkadaşlarından daha çok meşhetti.’ Belli ki kral olmak üzere ‘meshedilen’ birini kastediyor. Ayrıca Tanrı’ya hitap ederken, ‘Senin Tanrın’ diye yazması dikkatimizi çeker. İki Tanrı mı var? Hayır, burada Baba ile Oğlu arasındaki kutsal ilişki resmediliyor. İkisi Tanrı özüne sahip ama konumları farklı. Önemli bir husus daha şu ki İsa Mesih’i Tanrı olarak yazan bu sözler kendisinden yıllar sonra İncil’de değil, yaklaşık bin sene öncesinde kayda geçiyor. Mesih’i bu şekilde resmeden daha bir çok ayet var Eski Antlaşmada (bkz. Mezmur 110, Malaki 3:1-2).
	İlerleyen ayetlerde Mesih bütün ihtişamıyla sergilenir. Tabi İsa’nın ilk gelişinde bu halini görmediysek de Vahiy 1. bölümünde Yuhanna benzer bir manzara tarif eder. Ama esas ilginç olan dokuzuncu ayette sözü edilen ‘Kraliçe’. Kutsal Kitap’a göre İsa Mesih hiç bir zaman evlenmedi, her hangi bir kadınla bir ilişkisi olmadı. O halde burada sözü geçen kraliçesi kimdir? Aslında İncil’in bir çok yerinde Mesih’e iman eden Kilise topluluğu O’nun ruhsal gelini ve eşi olarak resmedilir (2.Korintliler 11:2, Efesliler 5:22:33). İkinci gelişinde de Mesih’in kendisine iman edenler ile ruhsal bir nikahla bağlanıp düğün yapacağını okuyoruz (Matta 25, Vahiy 19:7). Böylece bu ayetlerin esas imanlı olan bizim gelecek halimizi resmettiği anlaşılıyor. ‘Kral kızı’ olarak tasvir edilen Mesih’in gelinine şu öğüt verilir: ‘Halkını, baba evini unut.’ Mesih ardından gelmek isteyenlere aynı şekilde seslendi, ‘Annesini ya da babasını beni sevdiğinden çok seven bana layık değildir’ (Luka 10:37). Sonraki ayetler ‘Kral kızının’ eşsiz güzelliğini tarif eder. Mesih’le kendisini seven imanlılarla olan coşkulu karşılamayı tasvir eder. Bir gün Mesih’e yürekten bağlanan bizler O’nun yüzünü göreceğiz ve sonsuza dek O’nunla birlikte olacağız (1.Selanikliler 4:18). İşte tarihin en harika aşk öyküsü! Çünkü biz günahın içinde batmışken Mesih bizi kurtarıp kendine çekmek için canını verdi. Şimdi de kendine yaraşır hale getirmek için her geçen gün Kutsal Ruhu’yla bizi paklıyor. Yakında bir gün gökten inip bizi yanına alacak ve sonsuz meskenine götürecektir (Yuhanna 14:1-3).
Haziran 9
EGEMEN RAB
Mezmur 46 ve 47
46:1  Tanrı sığınağımız ve gücümüzdür, Sıkıntıda hep yardıma hazırdır. bilinmeyen bir müzik terimi. 2  Bu yüzden korkmayız yeryüzü altüst olsa, Dağlar denizlerin bağrına devrilse, 3  Sular kükreyip köpürse, Kabaran deniz dağları titretse bile.  4  Bir ırmak var ki, suları sevinç getirir Tanrı kentine, Yüceler Yücesi'nin kutsal konutuna. 5  Tanrı onun ortasındadır, Sarsılmaz o kent. Gün doğarken Tanrı ona yardım eder. 6  Uluslar kükrüyor, krallıklar sarsılıyor, Tanrı gürleyince yeryüzü eriyip gidiyor. 7  Her Şeye Egemen RAB bizimledir, Yakup'un Tanrısı kalemizdir.  8  Gelin, görün RAB'bin yaptıklarını, Yeryüzüne getirdiği yıkımları. 9  Savaşları durdurur yeryüzünün dört bucağında, Yayları kırar, mızrakları parçalar, Kalkanları yakar. 10  ‹‹Sakin olun, bilin ki, Tanrı benim! Uluslar arasında yüceleceğim, Yeryüzünde yüceleceğim!›› 11  Her Şeye Egemen RAB bizimledir, Yakup'un Tanrısı kalemizdir.
47:1  Ey bütün uluslar, el çırpın! Sevinç çığlıkları atın Tanrı'nın onuruna! 2  Ne müthiştir yüce RAB, Bütün dünyanın ulu Kralı. 3  Halkları altımıza, Ulusları ayaklarımızın dibine serer. 4  Sevdiği Yakup'un gururu olan mirasımızı O seçti bizim için. 5  RAB Tanrı sevinç çığlıkları, Boru sesleri arasında yükseldi. 6  Ezgiler sunun Tanrı'ya, ezgiler; Ezgiler sunun Kralımız'a, ezgiler! 7  Çünkü Tanrı bütün dünyanın kralıdır, Maskil sunun! edebiyat terimi. ‹‹Didaktik şiir›› anlamına gelebilir. 8  Tanrı kutsal tahtına oturmuş, Krallık eder uluslara. 9  Ulusların önderleri İbrahim'in Tanrısı'nın halkıyla bir araya gelmiş; Çünkü Tanrı'ya aittir yeryüzü kralları. O çok yücedir.
AÇIKLAMA: Günümüzde olduğu gibi bu mezmuru yazan kişinin döneminde de Orta Doğu oldukça karışıktı. Krallar birbirine saldırır dururdu, halklar da doğal olarak çok tedirgindiler çünkü her an yok olma tehlikesiyle karşı karşıya kalabilirlerdi. Mezmurcu bu durumu denizde köpüren dalgalara benzetir. Her taraf sarsılıyor, yeryüzü altüst oluyor, sanki dağlar denizin bağrına devrilecek. Ancak tüm bu kaosun karşısında imanlı dimdik duruyor. Neden? Çünkü Tanrı’sına güveniyor: ‘Tanrı sığınağımız ve gücümüzdür. Sıkıntıda hep yardıma hazır bu yüzden korkmayız...’ Yani dünyadaki durum ne kadar karışık olursa olsun, Rab’bin tahtı hiç sarsılmaz, dahası bize olan sevgisi ve sadakati bir zerre kadar eksilmez. İlerleyen ayetlerde köpüren denize benzettiği dünyanın kaosunu Tanrı’nın huzurunda yaşanacak sükûnetle karşılaştırır. Buradaki korkutucu denizin yerine orada sakin ve sevinç veren bir nehir var. Yeryüzünün temelleri sarsılırken Tanrı’nın kenti sapasağlam duruyor çünkü Rab onu korur. Neticede yeryüzünde uluslar kükrerken ve krallıklar savaşırken esas Tanrı hepsinin üzerinde egemenlik sürüyor.
Peki, burada ‘Tanrı’nın kutsal konutu’ diye tasvir edilen bu kent neresi oluyor? Mecazi anlamda yeryüzünün karışıklığı karşısında Tanrı’nın mutlak egemenliğini vurguluyorsa da ama aynı zamanda gerçek bir yer de tarif ediyor. Kutsal Kitap’ın bir çok yerinde Tanrı’nın kendisine iman edenler için kurmakta olduğu kutsal bir kentten söz edilir. Peygamberler Hezekiel ve Zekeriya içinden diri sular akan kutsal bir şehir tasvir ederler (Hezekiel 47, Zekeriya 14:8). İbraniler kitabında İbrahim ve çocukların hep ‘mimarı ve kurucusu Tanrı olan temelli kenti’ hasretle beklediklerini okuyoruz (İbraniler 11:10, 16). Benzer şekilde Mesih kendisine ait olanlara Baba’sının yanında kutsal bir mesken hazırlamaya gittiğini söyledi (Yuhanna 14:1-3). En sonunda İncil’in son bölümü olan Vahiy’de kıyamet gününden sonra yeni gök ve yeni yeryüzü üzerine inen gelin gibi süslenmiş yeni Yeruşalim’i ayrıntılı bir şekilde tarif eder (Vahiy 21). Burası özellikle imanlılar için tasarlanan küp şeklinde kocaman bir şehirdir. On iki kapısı olan bu kent som altındandır. Ayrıca mezmurda okuduğumuz gibi bu kentin tam ortasında coşkulu bir nehir akıyor (Vahiy 22:1-2) Ama hem mezmurda hem de vahiyde okuduğumuz gibi bu şehrin en önemli unsuru şu ki Tanrı tam ortasındadır. İşte Tanrı’nın kendisini sevenler için kurmakta olduğu bu kutsal kenti akla geldikçe dünyada yaşadığımız kaosun pek bir önemi kalmıyor. Çünkü günün sonunda Rab kötülük yapan herkesi yargılayacak ve kendisinden yana olanları kutsal meskeninde toplayacaktır.  Yani yeryüzündeki insanlar ne kadar ayaklanırsa ayaklansın, Rab’bin bu sözlerini unutmamalıyız: ‘Sakin olun ki, Tanrı Benim olduğunu bilesiniz!’
Bir sonraki mezmur tüm ulusları Yakup’un Tanrısını yüceltmeye davet eder. Yakup derken İbrahim’in soyundan gelen İsrail ulusunu kastediyor. Çünkü Tanrı kendini özellikle İbrahim’in soyuna açıkladı. Diğer uluslar putlara taparken Rab Musa, Samuel ve Davut gibi Tanrı adamları vasıtasıyla gerçek kimliğini ve kutsal kurallarını İsrail oğullarına bildirdi. Ne var ki günümüzde Orta Doğu’da özellikle İsrail’e karşı büyük bir antipati ve kin besleniyor. Ancak şunu unutmamalıyız ki Tanrı’nın Sözü, Yahudilerin elinden bize ulaştı (Romalılar 9:1-4). Aynı zamanda İsa Mesih aracılığıyla gelen kurtuluş yine de Yahudiler’den bize geldi (Yuhanna 4:22). Kaldı ki hangi ulustan olursak olalım Yakup’un Tanrı’sını kabul etmeden gerçek Tanrı’yı tanımamız mümkün değil. Aynı zamanda Yakup’un Tanrısı’nı kabul ediyoruz demek İsrail’in bugün yaptığı her şeyi onaylıyoruz anlamına gelmiyor. Ancak şunu biliyoruz ki baştan beri İbrahim aracılığıyla İsrail’i seçen Tanrı aynı zamanda onları tüm uluslara bir bereket kaynağı olsunlar diye belirtti (Yaratılışı 12:1-3). İşte bu yüzden bu mezmur tüm ulusları Yakup’un Tanrısı’na tapmaya çağırır çünkü tüm ulusların tek Egemeni O’dur.
Haziran 10
İSA’NIN GÖĞE ALINIŞI
Elçilerin İşleri 1:1-11
1-2Ey Teofilos, ilk kitabımda İsa'nın yapıp öğretmeye başladığı her şeyi, seçmiş olduğu elçilere Kutsal Ruh aracılığıyla buyruklar verip yukarı alındığı güne dek olanları yazmıştım. 3İsa, ölüm acısını çektikten sonra birçok inandırıcı kanıtlarla elçilere dirilmiş olduğunu gösterdi. Kırk gün süreyle onlara görünerek Tanrı'nın Egemenliği hakkında konuştu. 4Kendileriyle birlikteyken onlara şu buyruğu vermişti: “Yeruşalim'den ayrılmayın, Baba'nın verdiği ve benden duyduğunuz sözün gerçekleşmesini bekleyin. 5Şöyle ki, Yahya suyla vaftiz etti, ama sizler birkaç güne kadar Kutsal Ruh'la vaftiz edileceksiniz.” 6Elçiler bir araya geldiklerinde İsa'ya şunu sordular: “Ya Rab, İsrail'e egemenliği şimdi mi geri vereceksin?” 7İsa onlara, “Baba'nın kendi yetkisiyle belirlemiş olduğu zamanları ve tarihleri bilmenize gerek yok” karşılığını verdi. 8“Ama Kutsal Ruh üzerinize inince güç alacaksınız. Yeruşalim'de, bütün Yahudiye ve Samiriye'de ve dünyanın dört bucağında benim tanıklarım olacaksınız.” 9İsa bunları söyledikten sonra, onların gözleri önünde yukarı alındı. Bir bulut O'nu alıp gözlerinin önünden uzaklaştırdı. 10İsa giderken onlar gözlerini göğe dikmiş bakıyorlardı. Tam o sırada, beyaz giysiler içinde iki adam yanlarında belirdi. 11“Ey Celileliler, neden göğe bakıp duruyorsunuz?” diye sordular. “Aranızdan göğe alınan İsa, göğe çıktığını nasıl gördünüzse, aynı şekilde geri gelecektir.”

AÇIKLAMA: Burada Mesih’in yeryüzünde geçirdiği son günleri okuyoruz. Çarmıhta öldükten sonra İsa Mesih üçüncü günde dirildi ve öğrencilerine göründü. Hatta kırk gün boyunca pek çok belirtiler göstererek onlara dirilişini kanıtladı. Bu sürecin sonunda İsa daha önce vaat ettiği Yardımcı’yı beklemek üzere Yeruşalim’de kalmalarını buyurdu. Aslında Yahya çok önceden insanları vaftiz ederken hep şunu derdi: “Ben sizi yalnız suyla vaftiz ediyorum ama benden sonra gelecek olan Mesih ‘sizi Kutsal Ruh’la ve ateşle vaftiz edecektir (Matta 3:11).’ Yani bu büyük olay başlangıçtan beri bekleniyordu. Mesih göğe çekilse de oradan Kutsal Ruh’u öğrencilerin üzerine göndererek onları büyük bir güç ve kudretle mesh edecektir.
	Bu sırada havariler hala ‘Egemenliği’ merak ediyorlardı. Sanki Mesih’in gelme amacını henüz tam olarak kavrayamamışlardı. Mesih onlara bu konuda net bir cevap vermedi. Tersine Kutsal Ruh’un üzerlerine gelişiyle alacakları tanıklık görevini açıkladı. Onlar hala tahtlara makam koltuklarına oturmayı umarken; Mesih onları dünyanın her dört yanına göndereceğini belirtti. Üzerlerinde dökülecek olan Kutsal Ruh’un gücüyle İsa Mesih’in hayatında şahit oldukları her şeyi tüm insanlığa duyurmaları gerekiyordu. Böylece bulundukları Yeruşalim’den başlayarak, çevredeki Yahudiye ilinin tümüne, hiç sevmedikleri Samiriye bölgesine ve sonunda – Yahudi olmayanların yaşadığı diğer ülkelere kadar Mesih’in müjdesini yaymaları gerekecekti.
 İşte Mesih’in son sözleri bunlardı. Eminim havariler çok şaşırmışlardı çünkü beklediklerinden çok farklı bir görev aldılar. Bu yetmiyormuş gibi birden Mesih gözleri önünde yükselmeye başladı ve bir süre sonra bulutlara karışarak ortalıktan kayboldu. Şimdi ne yapacaklar? Yapayalnız mı kalmışlardı?

Birden yanlarında iki melek belirdi. Havarilere, ‘Göğe niye bakıp duruyorsunuz?’ diye sordular. Kuşkusuz ki İsa’nın nereye gittiğini merak ettiler. O yüzden melekler ‘Mesih’in nasıl gittiğini gördünüzse aynı şekilde geri gelecektir’ diyerek onları teselli ettiler. Evet, İsa Mesih bir gün aynı yere, Yeruşalim’in karşısındaki Zeytin Dağı’na ayak basacaktır.  (bkz. Zekeriya 14:4) Fakat Mesih onlara şimdilik Kutsal Ruh’u bekleyin ve sonra dünyanın her yanına gidip tanıklık edeceksiniz dedi. Ama nasıl olacaktı? Kafalarında pek çok soru işareti, belki de hayal kırıklığı da vardı.
 Zaman zaman bizler de bunu yaşarız. Bazen çok yalnız hissederiz. Ancak Mesih’in vaadine sadık olduğunu unutmamalıyız. O fizikken aramızda olmasa da ruhen hep bizimle birlikte olacağına söz verdi (Matta 28:20) ve sonunda geri geleceğini de biliyoruz. Bu durumda O’nun dediğini yaparsak iyi ederiz. Kendisi dönene dek Kutsal Ruh’uyla dolarak her yerde tanıklığını yaymalıyız. Şu an için görevimiz budur.

Haziran 11
İMANLILAR BİR ARADA
Elçilerin İşleri 1:12-26
12Bundan sonra elçiler, Yeruşalim'den yaklaşık bir kilometre uzaklıktaki Zeytin Dağı'ndan Yeruşalim'e döndüler. 13Kente girince kaldıkları evin üst katındaki odaya çıktılar. Petrus, Yuhanna, Yakup, Andreas, Filipus, Tomas, Bartalmay, Matta, Alfay oğlu Yakup, Yurtsever Simun ve Yakup oğlu Yahuda oradaydı. 14Bunlar İsa'nın annesi Meryem, öbür kadınlar ve İsa'nın kardeşleriyle tam bir birlik içinde sürekli dua ediyordu. 15-16O günlerde Petrus, yaklaşık yüz yirmi kardeşten oluşan bir topluluğun ortasında ayağa kalkıp şöyle konuştu: “Kardeşler, Kutsal Ruh'un, İsa'yı tutuklayanlara kılavuzluk eden Yahuda ile ilgili olarak Davut'un ağzıyla önceden bildirdiği Kutsal Yazı'nın yerine gelmesi gerekiyordu. 17Yahuda bizden biri sayılmış ve bu hizmette yerini almıştı.” 18Bu adam, yaptığı kötülüğün karşılığında aldığı ücretle bir tarla satın aldı. Sonra baş aşağı düştü, bedeni yarıldı ve bütün bağırsakları dışarı döküldü. 19Yeruşalim'de yaşayan herkes olayı duydu. Tarlaya kendi dillerinde Kan Tarlası anlamına gelen Hakeldema adını verdiler. 20“Nitekim Mezmurlar Kitabı'nda şöyle yazılmıştır” dedi Petrus.
“ ‘Onun konutu ıssız kalsın, içinde oturan olmasın.’
Ve, ‘Onun görevini bir başkası üstlensin.’
21-22“Buna göre, Yahya'nın vaftiz döneminden başlayarak Rab İsa'nın aramızdan yukarı alındığı güne değin bizimle birlikte geçirdiği bütün süre boyunca yanımızda bulunan adamlardan birinin, İsa'nın dirilişine tanıklık etmek üzere bize katılması gerekir.” 23Böylece iki kişiyi, Barsabba denilen ve Yustus diye de bilinen Yusuf ile Mattiya'yı önerdiler. 24-25Sonra şöyle dua ettiler: “Ya Rab, sen herkesin yüreğini bilirsin. Yahuda'nın, ait olduğu yere gitmek için bıraktığı bu hizmeti ve elçilik görevini üstlenmek üzere bu iki kişiden hangisini seçtiğini göster bize.” 26Ardından bu iki kişiye kura çektirdiler; kura Mattiya'ya düştü. Böylelikle Mattiya on bir elçiye katıldı.

AÇIKLAMA: Havariler Mesih’in buyruğuna birebir uydular. Hep birlikte Yeruşalim’e dönüp daha önce Mesih’le toplandıkları üst odaya geçerek İsa’nın vaat ettiği Kutsal Ruh’u sabırla beklemeye başladılar. Ancak bu çok önemlidir ki onlar beklerken kendilerini duaya verdiler. Ayrıca bunu birlik içinde yaptılar. Yahuda hariç, on bir havarinin yanında, İsa’yı izleyen bazı kadınlarla İsa’nın annesi Meryem ve özellikle kendi öz kardeşleri de bir arada bulunuyordu. Onlar başta İsa’ya hiç inanmayıp kendisini ciddiye almamışlardı (Yuhanna 7:5). Ancak dirilişinden sonra onlar da Mesih’in izleyicilerine katıldılar. Bunlar hep beraber dua ederek yakında gelecek olan Tanrı’nın Kutsal Ruh’u için hazırlanıyorlardı.
	Bu sırada Petrus ayağa kalkar ve Kutsal Kitap’tan bir ayete dayanarak Mesih’i ele veren Yahuda’nın yerine birini seçmek gerek diye tespit eder. Demek ki dua etmenin yanı sıra Rab’bin Sözü’ne de sarılmışlardı. Böylece aralarında İsa’yı baştan beri izleyen iki şahıstan biri Mattiya’yı on ikinci Havari olmak üzere kurayla seçerler. Bu şekilde Yahuda’nın açtığı gediği kapatırlar. Ancak burada Yahuda’nın ölümüyle ilgili söyleyişin bir önceki bölümlerden farklı geçmesi dikkatimizi çeker. Daha önce Matta 27:5’te, ‘Yahuda’nın, Mesih’i ele verdiğine pişman olduktan sonra ihanet parasını geri verip kendini astığını’ okuyoruz. Fakat Elçilerin İşleri bölümünde Yahuda’nın ‘yüksek bir yerden baş aşağı düşerek parçalandığını’ okuyoruz. Hangisi doğru? Bazıları bunu bir çelişki olarak gösterirler. Ancak şunu hatırlatmalıyız ki çelişki demek aynı arada gerçek olamayan iki olgu. Ne var ki bu iki ayette de Yahuda’nın öldüğü anlaşılıyor. Bu konuda bir çelişki yoktur. Ne şekilde öldüğüne gelince bunların birbirine zıt değil aynı olayın farklı boyutlarını açıkladığını kabul edersek olay çözülür. Muhtemelen Yahuda kendini asmak istedi ama tam beceremediğinden yüksek bir yerden düşerek ölmüştü.
	İmanlıların bu ilk toplantısından alınacak çok önemli dersler var. Önderleri Mesih onları yeni bırakmıştı. Hepsi muhtemelen çok üzgün ve şaşkındı. Ancak oturup ağlayıp yas tutmak yerine kendilerini duaya verdiler. Birbiriyle kenetlenerek Rab’bin vaatlerine sığındılar. Boş durmadılar, tersine Rab’bin sözüne daldılar ve olup bitenleri anlamaya çalıştılar.
Mesih’in yolunda sıkıntılar, bazen de yalnızlık ve şaşkınlık kaçınılmazdır. Ancak asla unutmayalım ki Rabbimiz İsa Mesih gücüyle ve sözüyle hep yanı başımızdadır. Bu nedenle birbirimizi bırakmayalım. Hep birlikte Rab’bin mükemmel vaatlerine sımsıkı tutunalım.






Haziran 12
KUTSAL RUH’UN GELİŞİ
Elçilerin İşleri 2:1-13
1Pentikost Günü geldiğinde bütün imanlılar bir arada bulunuyordu. 2Ansızın gökten, güçlü bir rüzgarın esişini andıran bir ses geldi ve bulundukları evi tümüyle doldurdu. 3Ateşten dillere benzer bir şeylerin dağılıp her birinin üzerine indiğini gördüler. 4İmanlıların hepsi Kutsal Ruh'la doldular, Ruh'un onları konuşturduğu başka dillerle konuşmaya başladılar. 5O sırada Yeruşalim'de, dünyanın her ülkesinden gelmiş dindar Yahudiler bulunuyordu. 6Sesin duyulması üzerine büyük bir kalabalık toplandı. Herkes kendi dilinin konuşulduğunu duyunca şaşakaldı. 7Hayret ve şaşkınlık içinde, “Bakın, bu konuşanların hepsi Celileli değil mi?” diye sordular. 8“Nasıl oluyor da her birimiz kendi ana dilini işitiyor? 9-11Aramızda Partlar, Medler, Elamlılar var. Mezopotamya'da, Yahudiye ve Kapadokya'da, Pontus ve Asya İli'nde, Frikya ve Pamfilya'da, Mısır ve Libya'nın Kirene'ye yakın bölgelerinde yaşayanlar var. Hem Yahudi hem de Yahudiliğe dönen Romalı konuklar, Giritliler ve Araplar var aramızda. Ama her birimiz Tanrı'nın büyük işlerinin kendi dilimizde konuşulduğunu işitiyoruz.” 12Hepsi hayret ve şaşkınlık içinde birbirlerine, “Bunun anlamı ne?” diye sordular. 13Başkalarıysa, “Bunlar taze şarabı fazla kaçırmış” diye alay ettiler.

AÇIKLAMA: Mesih göğe alındıktan 10 gün sonra Pentikost bayramıydı. Bu bayramda Yahudiler, Yasa’nın Musa’ya verilişini kutlarlardı. İsrail’in her yanından ve çevredeki ülkelerden de yüz binlerce Yahudi Yeruşalim’de toplanırdı. Bu sırada Mesih imanlıları bir arada bulunarak dua ediyorlardı. Birden bulundukları üst oda güçlü bir rüzgarın sesiyle sarsıldı. Ortada büyük bir ateş belirdi ve ondan her bir imanlıya birer alev dağılıp başlarına kondu. Neler oluyordu? Kutsal Ruh gelmişti!
            Bu Yahya’nın ve Mesih’in de vaat ettiği ateşten Ruh vaftiziydi. Orada bulunan herkes Kutsal Ruh’la dolarak vaftiz oldu. Bundan böyle Mesih’e iman eden herkes Kutsal Ruh’la vaftiz olacaktı. Bu, Tanrı’nın çocukları olduğumuzun göstergesidir. Kutsal Ruh, kurtuluşumuzun güvencesidir. (bkz. Efesliler 1:13-14)
	Bu yetmemiş gibi imanlılar ansızın bilmedikleri farklı dillerle konuşmaya başladılar. Üzerlerine gelen bu olağanüstü güç ve cesaretle hepsi dışarıya fırlayıp bayram için toplanan kalabalığa  farklı farklı dillerle Mesih’i anlatmaya başladılar. Havariler bulunan herkese kendi dilinde müjdeyi duyurdular. Kimisi Arapça, kimisi Grekçe, kimisi Giritçe konuşuyordu. Bu gerçekten büyük bir mucizeydi çünkü başka dille konuşanlar Celile’den gelen köylülerdi. Aslında, Tanrı bu mucizeyle müjdeyi doğruluyor ve pekiştiriyordu. Ne var ki hayrete düşen kalabalık farklı dille konuşan imanlıları sarhoş sanmaya başladı çünkü bu insanların hiç öğrenmedikleri dillerle bir anda konuşmaları gerçekten şaşırtıcı bir olaydı.
	Yukarıda belirttiğimiz gibi Mesih’e iman eden herkes Kutsal Ruh armağanını alır ve bu O’nun Tanrı’ya ait olduğunu gösterir. Ancak Ruh’u alan herkes burada olduğu gibi farklı dillerle de konuşmalı mı? Bunu öğreten bir ayet yok İncil’de. Tanrı’nın Sözü’nde iman eden ve Ruh’u alan herkes dillerle konuşmaz. Tersine farklı dillerle konuşmanın bir belirti olduğunu okuyoruz. (bkz 1.Korintliler 14:22) Yani bu belirli durumlarda Tanrı’nın kutsal iradesi sonucunda gerçekleşen bir olaydır. İncil’in ilerleyen bölümlerinde Tanrı’nın iman eden herkese Kutsal Ruh’la birlikte farklı armağanlar verdiğini de okuyoruz. (bkz. Efesliler 4:7-11)
	Bu Pentikost Bayramı’nda, Kilise dediğimiz; uluslararası Mesih’in Topluluğu doğmuştu. İroniktir ki; Yasa’nın verilişi kutlandığı bayramda Kutsal Ruh geldi. Eski Antlaşma geçti ve Yeni Antlaşma geldi. Elçi Pavlus’un dediği gibi: ‘Rab Ruh’tur, Rab’bin Ruhu neredeyse orada özgürlük vardır (2.Korintliler 4:17).’ Yasa, kimseyi kurtaramazdı çünkü o ancak bizi mahkûm eder. Fakat Kutsal Ruh bizi günahtan azat etmek için geldi. Böylece bizler artık Yasa’nın borçlusu değil, Ruh’un özgürüyüz. Pentikost bayramı bizim için artık bambaşka bir anlam teşkil ediyor. Bu bizim istiklal günümüzdür. İncil der ki: ‘Böylece Mesih İsa’ya ait olanlara artık hiçbir mahkûmiyet yoktur. Çünkü yaşam veren Ruh’un yasası, Mesih İsa sayesinde beni günahın ve ölümün yasasından özgür kıldı (Romalılar 8:1-2).’ Haleluya!

Haziran 13
PETRUS’UN VAAZI
Elçilerin İşleri 2:14-36
14-15Bunun üzerine Onbirler'le birlikte öne çıkan Petrus yüksek sesle kalabalığa şöyle seslendi: “Ey Yahudiler ve Yeruşalim'de bulunan herkes, bu durumu size açıklayayım. Sözlerime kulak verin. Bu adamlar, sandığınız gibi sarhoş değiller. Saat daha sabahın dokuzu! 16-17Bu gördüğünüz, Peygamber Yoel aracılığıyla önceden bildirilen olaydır:
 ‘Son günlerde, diyor Tanrı,
Bütün insanların üzerine Ruhum'u dökeceğim.
Oğullarınız, kızlarınız peygamberlikte bulunacaklar.
Gençleriniz görümler,
Yaşlılarınız düşler görecek.
 18O günler kadın erkek
Kullarımın üzerine Ruhum'u dökeceğim,
Onlar da peygamberlik edecekler.
 19Yukarıda, gökyüzünde harikalar yaratacağım.
Aşağıda, yeryüzünde belirtiler,
Kan, ateş ve duman bulutları görülecek.
 20Rab'bin büyük ve görkemli günü gelmeden önce
Güneş kararacak,
Ay kan rengine dönecek.
 21O zaman Rab'bi adıyla çağıran herkes kurtulacak.’
 22“Ey İsrailliler, şu sözleri dinleyin: Bildiğiniz gibi Nasıralı İsa, Tanrı'nın, kendisi aracılığıyla aranızda yaptığı mucizeler, harikalar ve belirtilerle kimliği kanıtlanmış bir kişidir. 23*Tanrı'nın belirlenmiş amacı ve öngörüsü uyarınca elinize teslim edilen bu adamı, yasa tanımaz kişilerin eliyle çarmıha çivileyip öldürdünüz. 24Tanrı ise, ölüm acılarına son vererek O'nu diriltti. Çünkü O'nun ölüme tutsak kalması olanaksızdı. 25O'nunla ilgili olarak Davut şöyle der:
 ‘Rab'bi her zaman önümde gördüm,
Sağımda durduğu için sarsılmam.
 26Bu nedenle yüreğim mutlu, dilim sevinçlidir.
Dahası, bedenim de umut içinde yaşayacak.
 27Çünkü sen canımı ölüler diyarına terk etmeyeceksin,
Kutsalının çürümesine izin vermeyeceksin.
 28Yaşam yollarını bana bildirdin;
Varlığınla beni sevinçle dolduracaksın.’
 29“Kardeşler, size açıkça söyleyebilirim ki, büyük atamız Davut öldü, gömüldü, mezarı da bugüne dek yanıbaşımızda duruyor. 30Davut bir peygamberdi ve soyundan birini tahtına oturtacağına dair Tanrı'nın kendisine ant içerek söz verdiğini biliyordu. 31*Geleceği görerek Mesih'in ölümden dirilişine ilişkin şunları söyledi: ‘O, ölüler diyarına terk edilmedi, bedeni çürümedi.’ 32Tanrı, İsa'yı ölümden diriltti ve biz hepimiz bunun tanıklarıyız. 33O, Tanrı'nın sağına yüceltilmiş, vaat edilen Kutsal Ruh'u Baba'dan almış ve şimdi gördüğünüz ve işittiğiniz gibi, bu Ruh'u üzerimize dökmüştür. 34-35*Davut, kendisi göklere çıkmadığı halde şöyle der:
‘Rab Rabbim'e dedi ki,
Ben düşmanlarını
Ayaklarının altına serinceye dek,
Sağımda otur.’
36“Böylelikle bütün İsrail halkı şunu kesinlikle bilsin: Tanrı, sizin çarmıha gerdiğiniz İsa'yı hem Rab hem Mesih yapmıştır.”

AÇIKLAMA: Yeruşalim halkı şaşkındı. Birden bilmedikleri dillerle  konuşan ve herkesin kendi dilinde İsa’dan söz eden bu Celililer kimlerdi? On iki havarinin önderi olan Petrus hemen öne çıktı ve bir açıklama yaptı. En başta sarhoş olmadıklarını belirttir.  Aksine, olup bitenler Tanrı’nın Sözü’nde çok önceden vaat edilen bir olaydır diye söyler. Sonra Peygamber Yoel’in yazılarından uzun bir alıntı aktardı. Mesih’ten yaklaşık 600 sene önce yaşamış Yoel son günlerde baş gösterecek pek çok belirti aktarmıştı. Bunların arasında Kutsal Ruh’un dökülüşü hep tekrarlanır. (bkz. Yeşaya 59:21; Hezekiel 11:19) Yani Kutsal Ruh’un gelişi sürpriz değildi. Son günlerin önemli bir işaretiydi. Özellikle Yeremya yeni bir antlaşmadan söz etti (Yeremya 31:31-34).  Bu Yeni Antlaşma’nın en büyük farkı da şuydu ki Tanrı’nın buyrukları artık insanın yüreğine kazılacaktı. Bu da Kutsal Ruh’un vasıtasıyla gerçekleşti. (bkz. Hezekiel 36:26-27)
	Ardından Petrus İsa’dan söz etmeye başlar. İlginçtir ki daha 50 gün önce Mesih’i inkar etmiş Petrus bu defa bayram için toplanmış binlerce vatandaşlarının önünde ‘İsa’yı siz öldürdünüz’ diyebiliyor. Ayrıca Mesih’in ‘ölüme tutsak kalması olanaksızdı’ diye belirtir. Sonra yine Eski Antlaşma’dan Mesih’in dirilişini vaat eden 16. Mezmur’dan bir alıntı yapar. Bu yazılanlar Davut için yazılmış olamazdı çünkü o çoktan ölmüştü, tersine O’nun soyundan gelen ve beklenen  Kral Mesih için yazılmıştı: ‘O, ölüler diyarına terk edilmedi, bedeni çürümedi.’ Bu çok ilginç çünkü tıbbi olarak ölmüş bir bedenin üçüncü günden sonra çürümeye başladığı bilinir. Mesih ise yaklaşık bin sene önce Tanrı’nın Davut aracılığıyla belirttiği gibi öldükten tam üç gün sonra dirildi. Bu gerçekten inanılmaz bir belirtiydi.
	Son olarak Petrus 110. Mezmur’dan bir alıntı daha yapar. Orada Mesih’in Tanrı’nın sağında oturacağı yazıyor. Evet, Mesih göğe alındıktan sonra Baba’sının sağına oturdu. Birinin sağında oturmak en ayrıcalıklı konuma sahip olmak demek. Ancak bu peygamberlik sözünde ilginç bir ayrıntı daha var ki Mesih’e ‘Rab’ diye hitap edilir. Yani Rab Tanrı, Rab İsa Mesih’e sağımda otur der. Böylece son sözünde Petrus şunu der: ‘Tanrı sizin çarmıha gerdiğiniz İsa’yı hem Rab hem Mesih yapmıştır.’ İşte gördüğümüz gibi İsa hem beklenen ünlü Kral Mesih’tir hem de Tanrı’nın sıfatına sahip Rab’dir. Kutsal Kitap’ın bu konudaki öğretisi çok net ve açıktır. Tüm bu olanlar çoktan Rab’bin Kelamında vaat edilmişti. Yahudiler gibi bunları anlamakta zorlanabiliriz ama bu gerçeği değiştirmez. İsa Mesih; Rab ve Kurtarıcıdır! Peki ne yapacağız? Bazılarının yaptığı gibi Tanrı’nın Sözüne karşı direnecek miyiz yoksa önünde diz mi çökeceğiz?
Haziran 14
İLK TOPLULUK
Elçilerin İşleri 2:37-47
37Bu sözleri duyanlar, yüreklerine hançer saplanmış gibi oldular. Petrus ve öbür elçilere, “Kardeşler, ne yapmalıyız?” diye sordular. 38Petrus onlara şu karşılığı verdi: “Tövbe edin, her biriniz İsa Mesih'in adıyla vaftiz olsun. Böylece günahlarınız bağışlanacak ve Kutsal Ruh armağanını alacaksınız. 39Bu vaat sizler, çocuklarınız, uzaktakilerin hepsi için, Tanrımız Rab'bin çağıracağı herkes için geçerlidir.” 40Petrus daha birçok sözlerle onları uyardı. “Kendinizi bu sapık kuşaktan kurtarın!” diye yalvardı. 41Onun sözünü benimseyenler vaftiz oldu. O gün yaklaşık üç bin kişi topluluğa katıldı. 42Bunlar kendilerini elçilerin öğretisine, paydaşlığa, ekmek bölmeye ve duaya adadılar. 43Herkesi bir korku sarmıştı. Elçilerin aracılığıyla birçok belirtiler ve harikalar yapılıyordu. 44İmanlıların tümü bir arada bulunuyor, her şeyi ortaklaşa kullanıyorlardı. 45Mallarını mülklerini satıyor ve bunun parasını herkese ihtiyacına göre dağıtıyorlardı. 46-47Her gün tapınakta toplanmaya devam eden imanlılar, kendi evlerinde de ekmek bölüp içten bir sevinç ve sadelikle yemek yiyor ve Tanrı'yı övüyorlardı. Bütün halkın beğenisini kazanmışlardı. Rab de her gün yeni kurtulanları topluluğa katıyordu.

AÇIKLAMA: Kilise hiç beklenmedik bir patlamayla başladı. Eskiden balıkçı olan Petrus tüm Yahudi halkına vaaz vermesi üzerinde halk şaşkınlık içinde? ‘Ne yapmalıyız’ diye karşılık verdi. Petrus, Yahya’nın ve Mesih’in yaptığı gibi onları tövbeye ve vaftize çağırdı. Mesih’e imanla bağlanan herkesin aynı şekilde Kutsal Ruh’la vaftiz olacağını da söyledi. Aynı zamanda Mesih’in adıyla vaftiz olanların günahlarının da bağışlanacağını belirtti. Bu peygamberlerin çok önceden söz ettikleri, Yeni Antlaşma’nın da en belirgin unsurlarından biridir: ‘Suçlarını bağışlayacağım, günahlarını bir daha anmayacağım (Yeremya 31:34).’ Ne harika bir vaat! Eski Antlaşma’da günahlar hiç silinmiyordu, hatta insanlar kurban kesmek için her tapınağa döndüğünde bir daha günahlarıyla karşı karşıyaydılar. Fakat İsa Mesih günahlarımıza karşılık kurban olduktan sonra diğer kurbanlara artık gerek kalmadı. Çünkü Mesih son ve kalıcı kurbandır (İbraniler 10:10-18).
Bazıları bu ayetlerden vaftiz olunarak günahlarımızdan arınıyoruz gibi yanlış bir düşünceye kapılabilir. Elbette ki vaftiz suyu kimsenin yüreğini aklayamaz, ancak Mesih’in çarmıhta akıtılan kanı, günahlarımızı ortadan kaldırabilir. Böylece yalnız İsa’ya iman ederek aklanıyoruz. Vaftiz ise bunun sembolik yansımasıdır. İnsanın vaftiz olması için önce Mesih’e iman etmesi şarttır, sonrasında ise Mesih’in adına vaftiz edilerek yeni inancını tüm herkese ikrar etmiş olur. Vaftiz kesinlikle çok önemli bir tanıklıktır ancak şunu unutmamalıyız ki bizi esas kurtaran İsa Mesih’in kanıdır. (bkz. Efesliler 2:8-9) Son olarak da, Petrus bu müjde kapısının tüm herkese açık olduğunu vurguladıktan sonra bir gün içinde üç bin kişi imanlılar topluluğuna katıldı. Gerçekten inanılmaz bir olaydı.
Ardından yeni imanlılar hep birlikte toplanmaya devam ettiler. Kırk ikinci ayette ilk imanlılar için en çok önem taşıyan unsurları görebiliyoruz: 1. Öğreti 2. Paydaşlık 3. Ekmek bölmek (Rab’bin Sofrası) 4. Dua. Bunlar kilise toplantılarının olmazsa olmazlarıdır. Sağlıklı bir kilise topluğu için sürekli bunlara odaklanmalı. Böylece ilk imanlılar kimi zaman evden eve dolaşarak tapınıyorlardı kimi zaman tapınakta halkın önünde toplu halde ibadet ediyordu. Her şeylerini ortaklaşa paylaşarak gerçek bir aile samimiyetiyle birbirine davranıyorlardı. Sonuç olarak imanlılar topluluğu Rab’bin bereketini gördü ve her geçen gün daha da büyüdü. Bizler de sağlıklı bir kilise istiyor muyuz? O zaman ilk kilisenin yaptıklarını örnek almalıyız. İşte bu kardeşlik sevgisi dünyayı sarstı bir kere, bir daha da sarsabilir.
Haziran 15
GÜZEL KAPIDA OLAY
Elçilerin İşleri 3:1-26
1Bir gün Petrus'la Yuhanna, saat üçte, dua vaktinde tapınağa çıkıyorlardı. 2O sırada, doğuştan kötürüm olan bir adam, tapınağın Güzel Kapı diye adlandırılan kapısına getiriliyordu. Tapınağa girenlerden para dilenmesi için onu her gün getirip oraya bırakırlardı. 3Tapınağa girmek üzere olan Petrus'la Yuhanna'yı gören adam, kendilerinden sadaka istedi. 4Petrus'la Yuhanna ona dikkatle baktılar. Sonra Petrus, “Bize bak” dedi. 5Adam, onlardan bir şey alacağını umarak gözlerini onların üzerine dikti. 6Petrus, “Bende altın ve gümüş yok, ama bende olanı sana veriyorum” dedi. “Nasıralı İsa Mesih'in adıyla, yürü!” 7Sonra onu sağ elinden kavrayıp kaldırdı. Adamın ayakları ve bilekleri o anda sapasağlam oldu. 8Sıçrayıp ayağa kalktı, yürümeye başladı. Yürüyüp sıçrayarak, Tanrı'yı överek onlarla birlikte tapınağa girdi. 9Bütün halk, onun yürüyüp Tanrı'yı övdüğünü gördü. 10Onun, tapınağın Güzel Kapısı'nda oturup para dilenen kişi olduğunu anlayınca ondaki değişiklik karşısında büyük bir hayret ve şaşkınlığa düştüler. 11Adam, Petrus'la Yuhanna'yı bir türlü bırakamıyordu. Bütün halk hayret içinde Süleyman'ın Eyvanı denilen yerde onlara doğru koşuştu. 12Bunu gören Petrus halka şöyle seslendi: “Ey İsrailliler, buna neden şaştınız? Neden gözlerinizi dikmiş bize bakıyorsunuz? Kendi gücümüz ya da dindarlığımızla bu adamın yürümesini sağlamışız gibi...! 13İbrahim'in, İshak'ın ve Yakup'un Tanrısı, atalarımızın Tanrısı, Kulu İsa'yı yüceltti. Siz O'nu ele verdiniz. Pilatus O'nu serbest bırakmaya karar verdiği halde, siz O'nu Pilatus'un önünde reddettiniz. 14Kutsal ve adil Olan'ı reddedip bir katilin salıverilmesini istediniz. 15Siz Yaşam Önderi'ni öldürdünüz, ama Tanrı O'nu ölümden diriltti. Biz bunun tanıklarıyız. 16Gördüğünüz ve tanıdığınız bu adam, İsa'nın adı sayesinde, O'nun adına olan imanla sapasağlam oldu. Hepinizin gözü önünde onu tam sağlığa kavuşturan, İsa'nın aracılığıyla etkin olan imandır. 17“Şimdi ey kardeşler, yöneticileriniz gibi sizin de bilgisizlikten ötürü böyle davrandığınızı biliyorum. 18Ama bütün peygamberlerin ağzından Mesihi'nin* acı çekeceğini önceden bildiren Tanrı, sözünü bu şekilde yerine getirmiştir. 19-20Öyleyse, günahlarınızın silinmesi için tövbe edin ve Tanrı'ya dönün. Öyle ki, Rab size yenilenme fırsatları versin ve sizin için önceden belirlenen Mesih'i, yani İsa'yı göndersin. 21Tanrı'nın eski çağlardan beri kutsal peygamberlerinin ağzından bildirdiği gibi, her şeyin yeniden düzenleneceği zamana dek İsa'nın gökte kalması gerekiyor. 22Musa şöyle demişti: ‘Tanrınız Rab size, kendi kardeşlerinizin arasından benim gibi bir peygamber çıkaracak. O'nun size söyleyeceği her sözü dinleyin. 23O peygamberi dinlemeyen herkes Tanrı'nın halkından koparılıp yok edilecektir.’ 24“Samuel ve ondan sonra konuşan peygamberlerin hepsi bu günleri duyurdu. 25Sizler peygamberlerin mirasçıları, Tanrı'nın atalarınızla yaptığı antlaşmanın mirasçılarısınız. Nitekim Tanrı İbrahim'e şöyle demişti: ‘Senin soyunun aracılığıyla yeryüzündeki bütün halklar kutsanacak.’ 26Tanrı, sizleri kötü yollarınızdan döndürüp kutsamak için Kulu'nu ortaya çıkarıp önce size gönderdi.”

AÇIKLAMA: Hiç bir mucizeye şahit oldunuz mu? Çoğumuz tanık olamadık çünkü mucize demek sıra dışı, doğaüstü bir olay demek. Ancak Kilise’nin ilk çağında Tanrı mucizeler yaparak pek çok defa elçilerin işlerini pekiştirdi. Burada sözü geçen olay Tapınağın Güzel Kapı’sında gerçekleşti. Orada her gün dilenen kötürüm bir adam vardı. Ancak Petrus’la Yuhanna bir gün yanından geçerken İsa Mesih’in adıyla onu ayağa kaldırır.  İnsanlar her gün göze çarpan bu adamın Tapınak’ta sıçrayarak Rab’bi övdüğünü görünce çok meraklanmıştı. Acaba neler oluyordu?
	Doğal olarak halk Petrus’la Yuhanna’nın etrafına yığıldılar. Petrus ise şöyle cevap verdi: ‘Neden gözlerinizi dikmiş bize bakıyorsunuz? Kendi gücümüz ya da dindarlığımızla bu adamın yürümesini sağlamışız gibi...!’ Sonra Petrus İsa Mesih’i anlatmak için bu fırsatı değerlendirir. Daha önce yaptığı gibi hiç çekinmeden Yahudilerin kendi elleriyle, vaat edilen Mesih’i öldürdüklerini söyler. Ne var ki Tanrı O’nu ölümden diriltti. Sonra Petrus, sakat adama şifa verenin, Tanrı’nın sağında, diri olan İsa Mesih’tir diye vurguladı. Ardından pek çok peygamberden alıntı yapan Petrus, Mesih’in acı çekeceğini çok önceden Tanrı’nın Sözünde bildirildiğini hatırlattı. Bunların hiç biri tesadüf değildi. Böylece halkı yine tövbe etmeye ve Mesih’e inanmaya davet eder. Çünkü eninde sonunda dünyaya dönüp herkesi yargılayacak olan da İsa Mesih’tir.
	Bu gerçekten büyük bir olaydı. Peki, Rab bugün de böyle mucizeler yapamaz mı? Elbette ki yapabilir ve zaman zaman yapıyor da. Ne var ki ‘mucizeperest’ bazı insanlar sürekli harikalar görmek istiyor. Ancak unutuyoruz ki mucizeler her zaman olsa sıra dışı ve doğaüstü olmaktan çıkar. Başkaları sürekli mucize için dua eder ve Tanrı’yı bu konuda adeta zorlamaya çalışır. Oysa ki mucize Tanrı’nın elinden geldiği gibi O’nun kutsal iradesinden de doğmalıdır. Ne var ki bazıları her şeye mucize demeye başlar. Fakat Kutsal Kitap’ta gördüğümüz mucizeler çok farklı. Rab’bin Sözüne göre bir mucize İsa Mesih’in ismiyle olur ve yapanı değil Tanrı’yı yüceltir. Ayrıca mucizeler anında tam sonuç verir ve herkesçe doğrulanır. Ne var ki bugün öne sürülen bazı harikalar araştırıldığında tespit edilemiyor bile. Bunlardan kaçınmalıyız. Mucizeler Tanrı’nın işini doğrular ve ilerletir. Son günlerde Rab’bin yeniden mucizeler yapacağını biliyoruz ancak Şeytan’ın da belirli bazı mucizeler yapacağını da biliyoruz (Matta 24:24). O yüzden dikkatli olmalıyız. Bırakalım Rab istediği şekilde işini yürütsün – bizse Petrus ve Yuhanna gibi her an her şeye hazır olalım. Rab bizi de şaşırtacaktır!

Haziran 16
ELÇİLER MAHKEMEDE
Elçilerin İşleri 4:1-22
1Kâhinler, tapınak koruyucularının komutanı ve Sadukiler, halka seslenmekte olan Petrus'la Yuhanna'nın üzerine yürüdüler. 2Çünkü onların halka öğretmelerine ve İsa'yı örnek göstererek ölülerin dirileceğini söylemelerine çok kızmışlardı. 3Onları yakaladılar, akşam olduğu için ertesi güne dek hapiste tuttular. 4Ne var ki, konuşmayı dinlemiş olanların birçoğu iman etti. Böylece imanlı erkeklerin sayısı aşağı yukarı beş bine ulaştı. 5Ertesi gün Yahudiler'in yöneticileri, ileri gelenleri ve din bilginleri Yeruşalim'de toplandılar. 6Başkâhin Hanan'ın yanısıra, Kayafa, Yuhanna, İskender ve başkâhin soyundan gelen herkes oradaydı. 7Petrus'la Yuhanna'yı huzurlarına getirtip onlara, “Siz bunu hangi güçle ya da kimin adına dayanarak yaptınız?” diye sordular. 8O zaman Kutsal Ruh'la dolan Petrus onlara şöyle dedi: “Halkın yöneticileri ve ileri gelenler! 9-10Eğer bugün bir hastaya yapılan iyilik nedeniyle bizden hesap soruluyor ve bu adamın nasıl iyileştiği soruşturuluyorsa, hepiniz ve bütün İsrail halkı şunu bilin: Bu adam, sizin çarmıha gerdiğiniz, ama Tanrı'nın ölümden dirilttiği Nasıralı İsa Mesih'in adı sayesinde önünüzde sapasağlam duruyor. 11İsa,
‘Siz yapıcılar tarafından hiçe sayılan,
Ama köşenin baş taşı durumuna gelen taş’ tır.
 12Başka hiç kimsede kurtuluş yoktur. Bu göğün altında insanlara bağışlanmış, bizi kurtarabilecek başka hiçbir ad yoktur.” 13Kurul üyeleri, Petrus'la Yuhanna'nın yürekliliğini görüp de bunların eğitim görmemiş, sıradan kişiler olduklarını anlayınca şaştılar ve onların İsa'yla birlikte bulunduklarını fark ettiler. 14İyileştirilen adam, Petrus ve Yuhanna'yla birlikte gözleri önünde duruyordu; bunun için hiçbir karşılık veremediler. 15Kurul üyeleri onlara dışarı çıkmalarını buyurduktan sonra durumu kendi aralarında tartışmaya başladılar. 16“Bu adamları ne yapacağız?” dediler. “Yeruşalim'de yaşayan herkes, bunların eliyle olağanüstü bir belirti gerçekleştirildiğini biliyor. Biz bunu inkâr edemeyiz. 17Ama bu haberin halk arasında daha çok yayılmasını önlemek için onları tehdit edelim ki, bundan böyle İsa'nın adından kimseye söz etmesinler.” 18Böylece onları çağırdılar, İsa'nın adını hiç anmamalarını, o adı kullanarak hiçbir şey öğretmemelerini buyurdular. 19Ama Petrus'la Yuhanna şöyle karşılık verdiler: “Tanrı'nın önünde, Tanrı'nın sözünü değil de sizin sözünüzü dinlemek doğru mudur, kendiniz karar verin. 20Biz gördüklerimizi ve işittiklerimizi anlatmadan edemeyiz.” 21Kurul üyeleri onları bir daha tehdit ettikten sonra serbest bıraktılar; onları cezalandırmak için hiçbir gerekçe bulamamışlardı. Çünkü bütün halk, olup bitenler için Tanrı'yı yüceltiyordu. 22Nitekim bu mucize sonucu iyileşen adamın yaşı kırkı geçmişti.

AÇIKLAMA: İnsan iyi bir şey yapar da yargılanır mı? Ne yazık ki Mesih imanlıları için durum hep öyle olmuştur. Bu kez elçiler yaşı kırkı geçmiş kötürüm bir adamı Mesih’in adıyla iyileştirerek başlarına iş açtılar. Yahudilerin dini Yüksek Kurulu, çoğunlukla mucizelere inanmayan Sadukiler’den oluşuyordu. Dolayısıyla böyle bir mucize haberi yayılınca ve Petrus halkın önünde kalkıp ‘dirilmiş olan Mesih sayesinde oldu’ diye ilan edince Sadukiler yerlerinde duramadılar ve onları derhal yakalayıp içeri tıkadılar. Ama tüm çabalarına rağmen imanlıların sayısı 5,000’e ulaştı, bu da sadece erkeklerin sayısı. Ertesi gün Yüksek Kurul, Petrus’la Yuhanna’yı yargılamak için huzurlarına çıkartılar.
	Bu defa yeniden Kutsal Ruh’un gücü ve cesaretiyle dolan Petrus halkın önderleri karşısında İsa Mesih’in dirilişini duyurmaya başlar. Hiç çekinmeden ‘Bu adamı siz çarmıha gerdiniz’ der. ‘Ama Tanrı O’nu ölümden diriltti’ diye ekler. Üstelik yaşanan mucizeyi diri olan Mesih’in gökten yaptığını belirtir. Sonra şu ünlü sözler ile konuşmayı bitirir: ‘Başka hiç kimsede kurtuluş yoktur. Bu göğün altında insanlara bağışlanmış, bizi kurtarabilecek başka hiçbir ad yoktur.’ Sadukiler kendi dindarlıklarıyla kurtulmayı umuyorlardı. Aynı zamanda Roma’yı devirecek büyük bir Mesih (Kral) bekliyorlardı. Ama Petrus onlara şunu önemle belirtir ki dünyayı kurtaracak Mesih’ten başka kimse yoktur. Tanrı’nın insanlara sağladığı tek kurtuluş kapısı İsa Mesih’tir – O’nun dışında başka bir şeye güvenmek boş ve yararsızdır.
	Yüksek Kurul neye uğradığını şaşırdı. Petrus ve Yuhanna kırsal kesimden balıkçıydılar ancak onları dinleyince sanki İsa’yı yeniden dinlemiş gibi oldular. Kurul üyeleri yapılan mucizeyi de inkar edemiyorlardı o yüzden elçileri tehdit edip göndermeye karar verdiler. Onlara İsa’dan söz etmeyi yasakladılar. Ancak Petrus’la Yuhanna şöyle karşılık verdiler: ‘Tanrı’nın önünde, Tanrı’nın sözünün değil de sizin sözünüzü dinlemek doğru mudur, kendiniz karar verin. Biz gördüklerimizi ve işittiklerimizi anlatmadan edemeyiz.’ Böylece elçiler ilk mahkemeden başarıyla çıktılar. Ancak şunu anladılar ki Mesih’i izlemek hiç kolay olmayacaktı. Daha sonra Elçi Petrus şunu yazdı: ‘Doğruluk uğruna acı çekseniz bilse, ne mutlu size! İnsanların korktuğundan korkmayın, ürkmeyin... İyilik edip acı çekmek – eğer Tanrı’nın isteği buysa – kötülük yapıp acı çekmekten daha iyidir. Nitekim Mesih de bizleri Tanrı’ya ulaştırmak amacıyla doğru kişi olarak doğru olmayanlar için günah sunusu olarak ilk ve son kez öldü (1.Petrus 3:14-18).’ İzlediğimiz İsa acı çektiyse aynısı başımıza geldiğinde şaşırmayalım, tersine şükredelim.
Haziran 17
İKİNCİ PENTİKOST
Elçilerin İşleri 4:23-37
23Serbest bırakılan Petrus'la Yuhanna, arkadaşlarının yanına dönerek başkâhinlerle ileri gelenlerin kendilerine söylediği her şeyi bildirdiler. 24Arkadaşları bunu duyunca hep birlikte Tanrı'ya şöyle seslendiler: “Ey Efendimiz! Yeri göğü, denizi ve onların içindekilerin tümünü yaratan sensin. 25*Kutsal Ruh aracılığıyla kulun atamız Davut'un ağzından şöyle dedin
‘Uluslar neden hiddetlendi,
Halklar neden boş düzenler kurdu?
 26Dünyanın kralları saf bağladı,
Hükümdarlar birleşti
Rab'be ve Mesihi'ne karşı.’
27-28“Gerçekten de Hirodes ile Pontius Pilatus, bu kentte İsrail halkı ve öteki uluslarla birlikte senin meshettiğin kutsal Kulun İsa'ya karşı bir araya geldiler. Senin kendi gücün ve isteğinle önceden kararlaştırdığın her şeyi gerçekleştirdiler. 29Ve şimdi ya Rab, onların savurduğu tehditlere bak! Senin sözünü tam bir yüreklilikle duyurmak için biz kullarına güç ver. 30Kutsal Kulun İsa'nın adıyla hastaları iyileştirmek için, belirtiler ve harikalar yapmak için elini uzat.” 31Duaları bitince toplandıkları yer sarsıldı. Hepsi Kutsal Ruh'la doldular ve Tanrı'nın sözünü cesaretle duyurmaya devam ettiler.32İnananlar topluluğunun yüreği ve düşüncesi birdi. Hiç kimse sahip olduğu herhangi bir şey için “Bu benimdir” demiyor, her şeylerini ortak kabul ediyorlardı. 33Elçiler, Rab İsa'nın ölümden dirildiğine çok etkili bir biçimde tanıklık ediyorlardı. Tanrı'nın büyük lütfu hepsinin üzerindeydi. 34-35Aralarında yoksul olan yoktu. Çünkü toprak ya da ev sahibi olanlar bunları satar, sattıklarının bedelini getirip elçilerin buyruğuna verirlerdi; bu da herkese ihtiyacına göre dağıtılırdı. 36-37Örneğin, Kıbrıs doğumlu bir Levili olan ve elçilerin Barnaba, yani Cesaret Verici diye adlandırdıkları Yusuf, sahip olduğu bir tarlayı sattı, parasını getirip elçilerin buyruğuna verdi.

AÇIKLAMA: Petrus’la Yuhanna sıkı sıkıya İsa’yı anlatmayacaksınız diye uyarıldılar. Ne yapsınlar şimdi? Diğer imanlılar olanları mutlaka merak ettiler. Onlara ne desinler? Kaçalım mı? Saklanalım mı? Nereye gidelim? İmanlılarla bir araya geldiklerinde onlara her şeyi anlattılar. Sonra hep birlikte dua ederek en üst mahkeme olan Tanrı’ya başvurdular. Dualarında Mesih’in ölümünden tutun o anki zulme kadar olup biten her şeyin Tanrı’nın çok önceden tasarladığı plana uygun olarak gerçekleştiğini belirttiler. Yani olumsuz gelişmelere biz şaşırsak da Rab hiç şaşırmaz. Ancak dikkatimizi çekmeli ki imanlılar tüm bu adaletsizliklere rağmen Tanrı’dan düşmanlarına karşı intikam dilemiyorlardı. Tersine sıkıntılarını Rab’bin ilahi adaletine bırakarak kutsal işini sürdürmek için cesaret ve metanet istiyorlar. Hatta bununla yetinmeyerek Rab’bin yeniden büyük işler ve harikalar gerçekleştirmesini diliyorlardı. Ne büyük yüreklilik!
	Rab Tanrı bu dualarından hoşnuttu ki hemen ardından bulundukları yer sarsıldı ve hepsi Kutsal Ruh’la doldular. Pentikost gününde olduğu gibi hep birlikte büyük cesaretle dolarak müjdeyi duyurmaya başladılar. Ancak bazılarımız bu noktada şunu sorabiliriz: İmanlılar Pentikost gününde Kutsal Ruh’la vaftiz oldularsa neden bir daha dolmaya gerek vardı? Bunu anlamak için Kutsal Ruh’un işleyişini kavramak lazım. Daha önce belirtiğimiz gibi bir kişi iman ettiği anda Kutsal Ruh’la vaftiz oluyor ve O hep içinde kalır. Ancak burada gördüğümüz gibi zaman zaman içimizdeki Tanrı’nın Ruhu etkisini olağanüstü bir şekilde gösterebilir. (bkz. Luka 1:67; E.İşleri 4:8) Ayrıca İncil’in öğrettiği gibi bizler de Kutsal Ruh’un etkisinde kalmak için yani O’nunla dolu dolu yaşamak için çaba sarf etmeliyiz. (bkz. Galatyalılar 5:16; Efesliler 5:18) Kısacası Kutsal Ruh her daim imanlının içindedir ancak bizdeki işleyişini kolaylaştırmak için O’na sürekli boyun eğmeliyiz. Böylece Rab aracılığımızla kutsal işlerini gerçekleştirecektir.
	Ardından imanlıların büyük bir esenlik içinde hep birlikte yaşadıklarını okuyoruz. Bencillik sıfıra indi. Herkes her şeyini içtenlikle paylaşıyordu. Böylece aralarında yoksul olan kalmadı. Aslında binyıllardır felsefeciler olsun, devletler olsun ya da dindarlar olsun herkesin aradığı düzen budur. Tam bir eşitlik. Ancak dikkat edersek bunu sağlayan belirli bir kural ya da kurul değildi. Bu düzen zorlamayla getirilmez. Peki nasıl oldu? Artık on binleri bulan bu kadar farklı kişi nasıl birlik olabildi? Aslında bu mucizeyi yaratan İsa Mesih’in kendisiydi. Kilise topluluğuna katılan herkes İsa Mesih’e aşıktı. Mesih’te menfaat ya da çıkar yoktu. İsa Mesih’in kendini insanlar uğruna feda ettiği gibi O’nu izleyen herkes aynı şekilde kendini feda etmelidir. İşte İsa’nın farkı bu, o yüzden dünyayı değiştirecek ve düzeltecek olan İsa Mesih’tir diye inanıyoruz, başka türlü olmaz. Biz Mesih imanlıları sağa sola, farklı mezheplere bakmak yerine ilk kilisenin bu yaptıklarına bakarak örnek almalıyız. Ancak o zaman bu dünyaya esenlik gelecektir. Ancak o zaman yeniden Pentikost yaşanacaktır.

Haziran 18
BÜYÜK GÜNAH
Elçilerin İşleri 5:1-16
1-2Hananya adında bir adam, karısı Safira'nın onayıyla bir mülk sattı, paranın bir kısmını kendine saklayarak gerisini getirip elçilerin buyruğuna verdi. Karısının da olup bitenlerden haberi vardı. 3Petrus ona, “Hananya, nasıl oldu da Şeytan'a uydun, Kutsal Ruh'a yalan söyleyip mülkün parasının bir kısmını kendine sakladın?” dedi. 4“Mülk satılmadan önce sana ait değil miydi? Sen onu sattıktan sonra da parayı dilediğin gibi kullanamaz mıydın? Neden yüreğinde böyle bir düzen kurdun? Sen insanlara değil, Tanrı'ya yalan söylemiş oldun.” 5Hananya bu sözleri işitince yere yıkılıp can verdi. Olanları duyan herkesi büyük bir korku sardı. 6Gençler kalkıp Hananya'nın ölüsünü kefenlediler ve dışarı taşıyıp gömdüler. 7Bundan yaklaşık üç saat sonra Hananya'nın karısı, olanlardan habersiz içeri girdi. 8Petrus, “Söyle bana, mülkü bu fiyata mı sattınız?” diye sordu. “Evet, bu fiyata” dedi Safira. 9Petrus ona şöyle dedi: “Rab'bin Ruhu'nu sınamak için nasıl oldu da sözbirliği ettiniz? İşte, kocanı gömenlerin ayak sesleri kapıda, seni de dışarı taşıyacaklar.” 10Kadın o anda Petrus'un ayakları dibine yıkılıp can verdi. İçeri giren gençler onu ölmüş buldular, onu da dışarı taşıyarak kocasının yanına gömdüler. 11İnanlılar topluluğunun tümünü ve olayı duyanların hepsini büyük bir korku sardı.12Elçilerin aracılığıyla halk arasında birçok belirtiler ve harikalar yapılıyordu. İmanlıların hepsi Süleyman'ın Eyvanı'nda toplanıyordu. 13Halk onlara büyük saygı duyduğu halde, dışarıdan hiç kimse onlara katılmayı göze alamıyordu. 14Buna karşın, Rab'be inanıp topluluğa katılan erkek ve kadınların sayısı giderek arttı. 15Bütün bunların sonucu, yoldan geçen Petrus'un hiç değilse gölgesi bazılarının üzerine düşsün diye halk, hasta olanları caddelere çıkartıp şilteler ve döşekler üzerine yatırır oldu. 16Yeruşalim'in çevresindeki kasabalardan da kalabalıklar geliyor, hastaları ve kötü ruhlardan acı çekenleri getiriyorlardı. Bunların hepsi iyileştirildi.

AÇIKLAMA: Kilisede her şey güzel gidince Rab’be sadık olmak kolaydır. Ancak araya Şeytan girince önderler ne yapmalı? Bu sırada ilk kilise harika gidiyordu, git gide büyüyordu. Fakat bu bölümde Şeytan ortalığı karıştırmayı başarır. Sonuç olarak iki imanlı, Hananya ve eşi Safira, yere düşüp ölüyor. Peki ne oldu? Başta Petrus’un tepkisi çok sert gibi görünebilir. Aslında olay şu: o dönemki imanlıların bir çoğu yaptığı gibi Hananya ile Safira bir mülk satıp bunu kiliseye bağışlamaya söz veriyorlar. Ancak ellerine sıcak para geçince paranın bir kısmını kendilerine ayırmaya karar verdiler. Elbette ki normal şartlarda bunu yapmaya hakları vardı ancak unutmayalım ki onlar hepsini kiliseye bağışlamaya söz verdiler. Böylece Hananya Petrus’a parayı teslim ettiğinde hepsini verir gibi davrandı. Bu bir yalandı. Kutsal Ruh’un yardımıyla bunu sezen Petrus: ‘Kutsal Ruh’a nasıl yalan söylersin’ der ve Hananya yere düşüp can verir. Daha sonra huzuruna gelen eşi Safira kocasının yalanına ortak olduğu için aynı şekilde ölüyor ve eşinin yanına gömülüyor.
Tüm bunlar neden oldu? Aslında bu olay hem o günkü imanlılara hem de bize çok büyük bir ibret olsun diye oldu. Kilise; oyun değil, Kutsal Tanrı’nın ev halkıdır. Günaha tahammül olmaması lazım. Belki bugün bu şekilde kiliseye karşı günah işleyen herkes pat diye ölmüyor ama bu olayda Tanrı’nın günaha karşı duyduğu tiksintiyi görebiliyoruz. Bizim için bir yalan basit gibi görünebilir ama Tanrı’nın gözünde son derece murdar ve iğrenç bir şeydir. Kilise önderleri insanların ‘basit’ dediği günahlara göz yumar bir şey olmaz derlerse vay hallerine. Bir günahı örtmek başta çözüm gibi görünse de eninde sonunda kiliseyi içten içe zehirler.
Bölümün devamında günaha karşı sert bir tavır sergileyen kilisenin daha çok büyüdüğünü görüyoruz. Hatta Rab aralarında mucizeler göstermeye devam eder, öyle ki elçilerin yanlarından geçenler bile şifa buluyorlardı. İşte bu neden oldu? Çünkü Şeytan’ın oyununa gelmeyip günaha karşı set çektiler. Ne yazık bizler bazen günahı ört pas etmeyi marifet bile sayarız ama bu aslında topluluğa tökez oluyor. Bu konuda ilk kiliseyi örnek alırsak iyi ederiz. Kilisede günaha taviz vermeyelim, başta zor olsa da eninde sonuna kutsal Rab’bimizin bereketini göreceğimize emin olabiliriz.


Haziran 19
SAYGILI İTİRAZ
Elçilerin İşleri 5:17-42
17-18Bunun üzerine, kıskançlıkla dolan başkâhin ve yanındakilerin hepsi, yani Saduki mezhebinden olanlar, elçileri yakalatıp devlet tutukevine attırdılar. 19-20Ama geceleyin Rab'bin bir meleği zindanın kapılarını açıp onları dışarı çıkarttı. “Gidin! Tapınağa girip bu yeni yaşamla ilgili sözlerin hepsini halka duyurun” dedi. 21Elçiler bu buyruğa uyarak gün doğarken tapınağa girip öğretmeye başladılar. Başkâhin ve yanındakiler gelince Yüksek Kurul'u, İsrail halkının bütün ileri gelenlerini toplantıya çağırdılar. Sonra elçileri getirtmek için tutukevine adam yolladılar. 22-23Ne var ki, görevliler zindana vardıklarında elçileri bulamadılar. Geri dönerek şu haberi ilettiler: “Tutukevini kilitli ve tam bir güvenlik altında, nöbetçileri de kapılarda durur bulduk. Ama kapıları açtığımızda içerde kimseyi bulamadık!” 24Bu sözleri işiten tapınak koruyucularının komutanıyla başkâhinler şaşkına döndüler, bu işin sonunun nereye varacağını merak etmeye başladılar. 25O sırada yanlarına gelen biri, “Bakın, hapse attığınız adamlar tapınakta dikilmiş, halka öğretiyor” diye haber getirdi. 26Bunun üzerine komutanla görevliler gidip elçileri getirdiler. Halkın kendilerini taşlamasından korktukları için zor kullanmadılar. 27-28Elçileri getirip Yüksek Kurul'un önüne çıkardılar. Başkâhin onları sorguya çekti: “Bu adı kullanarak öğretmeyin diye size kesin buyruk vermiştik” dedi. “Ama siz öğretinizi Yeruşalim Kenti'nin her tarafına yaydınız. İlle de bizi bu adamın kanını dökmekten sorumlu göstermek istiyorsunuz.” 29Petrus ve öbür elçiler şöyle karşılık verdiler: “İnsanlardan çok, Tanrı'nın sözünü dinlemek gerek. 30Atalarımızın Tanrısı, sizin çarmıha gererek öldürdüğünüz İsa'yı diriltti. 31İsrail'e, günahlarından tövbe etme ve bağışlanma fırsatını vermek için Tanrı O'nu Önder ve Kurtarıcı olarak kendi sağına yükseltti. 32Biz, Tanrı'nın kendi sözünü dinleyenlere verdiği Kutsal Ruh'la birlikte bu olayların tanıklarıyız.” 33Kurul üyeleri bu sözleri işitince çok öfkelendiler ve elçileri yok etmek istediler. 34-35Ama bütün halkın saygısını kazanmış bir Kutsal Yasa öğretmeni olan Gamaliel adlı bir Ferisi, Yüksek Kurul'da ayağa kalktı, elçilerin kısa bir süre için dışarı çıkartılmasını buyurarak kurul üyelerine şunları söyledi: “Ey İsrailliler, bu adamlara yapacağınızı iyi düşünün! 36Bir süre önce Tevdas da kendi kendisiyle ilgili büyük iddialarda bulunarak başkaldırdı. Dört yüz kadar kişi de ona katıldı. Ama adam öldürüldü, izleyicilerinin hepsi dağıtıldı, hareket yok oldu. 37Ondan sonra, sayım yapıldığı günlerde ortaya çıkan Celileli Yahuda, pek çok insanı ayartıp peşine taktı. Ama o da öldürüldü ve izleyicilerinin hepsi darmadağın oldu. 38Şimdi size şunu söyleyeyim: Bu adamlarla uğraşmayın, onları rahat bırakın! Çünkü bu girişim, bu hareket insan işiyse, yok olup gidecektir. 39Yok eğer Tanrı'nın işiyse, bu adamları yok edemezsiniz. Hatta kendinizi Tanrı'ya karşı savaşır durumda bulabilirsiniz.” Kurul üyeleri Gamaliel'in bu öğüdünü kabul ettiler. 40Elçileri içeri çağırtıp kamçılattılar ve İsa'nın adından söz etmemelerini buyurduktan sonra salıverdiler. 41Elçiler İsa'nın adı uğruna hakarete layık görüldükleri için Yüksek Kurul'un huzurundan sevinç içinde ayrıldılar. 42Her gün tapınakta ve evlerde öğretmekten ve Mesih İsa'yla ilgili Müjde'yi yaymaktan geri kalmadılar.

AÇIKLAMA: Elçiler bir kere uyarıldılar, Mesih adına konuşmayacaksınız diye. Fakat onlar insandan korkmak yerine Tanrı’nın iradesine boyun eğerek Mesih’in tanıklığını yapmaya kararlıydılar. Ancak mucizeler çoğaldıkça dini önderler, özellikle Sadukiler, dayanamayıp elçileri yine içeri attırdılar. Sabah olunca yargılamak için onları cezaevinden çağırdıklarında, hücrede kimseyi bulamadılar. Rab geceleyin onları tutukevinden çıkartarak bir mucize daha yapmıştı. Acaba nereye gitmişlerdi? Kaçmışlar mıydı? Hayır! Elçiler her zamanki gibi Tapınak’ta tüm halkın önünde İsa Mesih’i anlatıyorlardı. Ne cesaret! Yanlarına gelen askerler bu defa zor kullanmadan onları mahkemeye çağırdılar.
	Önderler her zamanki gibi elçilere yine fırça atmaya başladılar. Petrus ise çok net bir cevap verdi: ‘İnsanlardan çok Tanrı’nın sözünü dinlemek gerek.’ Sonra dini liderlere de Mesih’i duyurmaya başlar. Önderler kudurdular ve imanlıları yok etmek için plan yapmaya başladılar. Ancak ünlü bir din bilgini olan Gamaliel ayağa kalkıp onları sakinleştirdi. Yürüttüğü mantık çok basitti: Bu adamlar kendi kendilerine bir şey yapıyorlarsa bu hareket zaten dağılacaktır. Ama onlar Tanrı adına bir şeyler yapıyorsa onları kimse durduramayacaktır. Böylece elçileri biraz hırpaladıktan sonra özgür bırakmaya karar verirler. Ancak ne ilginçtir ki yeni dayak yemiş elçiler büyük bir sevinçle ayrılıyorlar. Neden? Çünkü Mesih uğrunu acı çekmeyi büyük bir şeref saydılar. Evet, korkunç acılara katlanan Mesih’imiz uğruna sıkıntı görmek bizim için en büyük onur kaynağıdır. Böylece kaldıkları yerden devam ederek her gün herkese Mesih’in müjdesini duyurmaya devam ettiler.
	Bu aslında bizim için önemli bir emsaldir. Kutsal Kitap’a göre bizler, başımızdaki anne baba olsun, patron olsun, devlet olsun, üzerimizde yetkili kılınmış olan her yönetime boyun eğmeliyiz. (bkz. Romalılar 13; 1.Petrus 2:13-19) Fakat bu yönetim Tanrı’nın iradesine karşı bir şey yapmamızı isterse ne yapmalıyız? Bu noktada en üst yönetim olan Tanrı’ya boyun eğmeliyiz. Bu demek değil ki hoşumuza gitmeyen her hangi bir konu için isyan çıkartabiliriz. Ancak özellikle Tanrı’nın sözüne karşı gelen bir emir ya da uygulama söz konusuysa bizler öncellikle Tanrı’ya itaat etmeliyiz. Örneğin ailemiz ya da bağlı bulunduğumuz hükümet, Mesih adına dua edemezsiniz derse, bizler Petrus’un yaptığı gibi saygılı bir şekilde, ‘İnsanlardan çok Tanrı’nın sözünü dinlemek gerek’ diye itiraz edebiliriz. Tabii bunu yaptığımızda yine büyük sıkıntılar yaşayabiliriz ancak Tanrı’yı onurlandırdığımız için O’nun desteğinden yararlanabileceğimize emin olabiliriz. Kutsal Sözünde dediği gibi: ‘Beni onurlandıranı ben de onurlandırırım (1.Samuel 2:30).’ İşte gerçek onur ve şeref kaynağı budur!

Haziran 20
HİZMET RUHU
Elçilerin İşleri 6:1-15
1İsa'nın öğrencilerinin sayıca çoğaldığı o günlerde, Grekçe konuşan Yahudiler, günlük yardım dağıtımında kendi dullarına gereken ilginin gösterilmediğini ileri sürerek İbranice konuşan Yahudiler'den yakınmaya başladılar. 2Bunun üzerine Onikiler, bütün öğrencileri bir araya toplayıp şöyle dediler: “Tanrı'nın sözünü yayma işini bırakıp maddi işlerle uğraşmamız doğru olmaz. 3Bu nedenle, kardeşler, aranızdan Ruh'la ve bilgelikle dolu, yedi saygın kişi seçin. Onları bu iş için görevlendirelim. 4Biz ise kendimizi duaya ve Tanrı sözünü yaymaya adayalım.” 5-6Bu öneri bütün topluluğu hoşnut etti. Böylece, iman ve Kutsal Ruh'la dolu biri olan İstefanos'un yanısıra Filipus, Prohoros, Nikanor, Timon, Parmenas ve Yahudiliğe dönen Antakyalı Nikolas'ı seçip elçilerin önüne çıkardılar. Elçiler de dua edip ellerini onların üzerine koydular. 7Böylece Tanrı'nın sözü yayılıyor, Yeruşalim'deki öğrencilerin sayısı arttıkça artıyor, kâhinlerden birçoğu da iman çağrısına uyuyordu. 8Tanrı'nın lütfuyla ve kudretle dolu olan İstefanos, halk arasında büyük belirtiler ve harikalar yapıyordu. 9Ne var ki, Azatlılar Havrası diye bilinen havranın bazı üyeleri ve Kirene'den, İskenderiye'den, Kilikya'dan ve Asya İli'nden bazı kişiler İstefanos'la çekişmeye başladılar. 10Ama İstefanos'un konuşmasındaki bilgeliğe ve Ruh'a karşı koyamadılar. 11Bunun üzerine birkaç kişiyi el altından ayartarak onlara, “Bu adamın Musa'ya ve Tanrı'ya karşı küfür dolu sözler söylediğini duyduk” dedirttiler. 12Böylelikle halkı, ileri gelenleri ve din bilginlerini kışkırttılar. Gidip İstefanos'u yakaladılar ve Yüksek Kurul'un önüne çıkardılar. 13Getirdikleri yalancı tanıklar, “Bu adam durmadan bu kutsal yere ve Yasa'ya karşı konuşuyor” dediler. 14“ ‘Nasıralı İsa burayı yıkacak, Musa'nın bize emanet ettiği töreleri de değiştirecek’ dediğini duyduk.” 15Kurul'da oturanların hepsi, İstefanos'a baktıklarında yüzünün bir melek yüzüne benzediğini gördüler.

AÇIKLAMA: Kutsal Ruh’un olağanüstü işleri sayesinde ilk kilise alabildiğine büyüdü. Ancak Tanrı’nın çalıştığı yerde Şeytan boş durmaz. Ufak ufak söylenmeler ortalıkta uçuşmaya başladı. O dönemde kilise özellikle dullara yardım ederdi. Yanlış anlamayalım kilise bir hayır kurumuna dönüşmedi. Fakat gerçek anlamıyla kimsesiz olan imanlılardan yardımını esirgemezdi. Ne var ki aslen Yahudi  ama dışarıda büyümüş dolayısıyla yalnızca Grekçe konuşan bazı imanlılar kendilerine ikinci sınıf muamelesi yapıldığını ileri sürmeye başladı. O sırada Mesih’in on iki havarisi kiliseye önderlik yapıyordu ve sorunu çözmek için bir araya geldiler. Burada çok önemli bir şey tespit ettiler: ‘Tanrı’nın sözünü yayma işini bırakıp maddi işlerle uğraşmamız doğru olmaz.’ Mesih imalılarının sayısı çoğaldıkça haliyle ihtiyaçları ve sorunları da çoğaldı. Önderler her şeyin peşinden koşamayacaklarını anladılar dolayısıyla görev dağıtımı yapmaya karar verdiler. Bu hizmet işini son derece kabiliyetli bir takım adama bırakmak için aralarında yedi hizmetkar seçtiler. Böylece hem soruna köklü bir çözüm buldular hem de asıl işlerinden ‘dua ve Tanrı’nın sözünü yayma’ işinden uzaklaşmadılar.
	Bu örnek sağlıklı bir kilisenin işleyişi hakkında çok önemli bir şeyler öğretir bize. Mesih’in Kilisesi kucağını kimsesizlere her zaman açık tutmalı. Aynı zamanda insanların menfaatlerinden sakınmalı. Özellikle kilise önderleri bu tür maddi işlere karışmamalı. Çünkü nerede para dönüyorsa orada çıkarlar da baş gösterir. Bunun için yapılacak maddi işler varsa önderler değil başkaları bu önemli görevi üstlenmeli. Ancak bu maddi işlere bakmak için seçilen adamlara bakarsak onların da son derece ruhsal olduklarını görebiliyoruz. Yani maddi ve manevi her iş önemlidir ancak hatları karıştırmamaya dikkat etmeliyiz. Ne yazık ki bugün çoğu kiliselerde işin çoğunu ya da hepsini tek bir kişi üstlenir. Ancak ilk kilisede hep çoğul önderlik ve çok sağlıklı bir görev dağılımı görebiliyoruz.
	Yardım hizmetine atanan kişilerden biri İstefanos’tu. Kendisi için ‘iman ve Kutsal Ruh’la dolu’ ifadesi geçer. Kendisi kilisede ‘diyakon’ yani hizmetkâr olarak atandıysa da yine son derece aktif ve etkin bir müjdeciydi. Her fırsatta insanlara İsa Mesih’i anlatıyordu. Özellikle Azatlılar Havrası denilen bir yere gider ve oradakilerle tartışırdı. Ancak onlar kendisinde bulunan bilgelikle baş edemediklerinden dolayı kısa bir süre sonra onu yok etmek için üzerine bir çok iftira atmaya başladılar. Böylece onu tutuklattırıp dini Yüksek Kurul’un önüne getirdiler. Ama ne ilginçtir ki herkes ona kıskançlık ve kinle bakarken, İstafanos’un suratı bir meleğin yüzüne benziyordu. İşte gerçek hizmet ruhu budur. Mesih’in Kilisesi’nde hepimizin görevi farklı ama hepimiz her şeyimizle İsa’ya tanık olmaya çağrıldık. İstefanos’un üzerinde olan bu ilahi güç bizim üzerimizde de etkin olsun diye dua edelim.
Haziran 21
İLK ŞEHİT
Elçilerin İşleri 7:1-60
1Başkâhin, “Bu iddialar doğru mu?” diye sordu. 2-3*İstefanos şöyle karşılık verdi: “Kardeşler ve babalar, beni dinleyin. Atamız İbrahim daha Mezopotamya'dayken, Harran'a yerleşmeden önce, yüce Tanrı ona görünüp şöyle dedi: ‘Ülkeni, akrabalarını bırak, sana göstereceğim ülkeye git.’ 4*“Bunun üzerine İbrahim Kildaniler'in ülkesini bırakıp Harran'a yerleşti. Babasının ölümünden sonra da Tanrı onu oradan alıp şimdi sizin yaşadığınız bu ülkeye getirdi. 5*Burada ona herhangi bir miras, bir karış toprak bile vermemişti. Ama İbrahim'in o sırada hiç çocuğu olmadığı halde, Tanrı bu ülkeyi mülk olarak ona ve ondan sonra gelecek torunlarına vereceğini vaat etti. 6*Tanrı şöyle dedi: ‘Senin soyun yabancı bir ülkede, gurbette yaşayacak. Dört yüz yıl köle olarak çalıştırılacak, baskı görecek. 7Ama ben kölelik edecekleri ulusu cezalandıracağım. Bundan sonra oradan çıkacak ve bana bu yerde tapınacaklar.’ 8*Sonra Tanrı onunla, sünnete dayalı antlaşmayı yaptı. Böylelikle İbrahim, İshak'ın babası oldu ve onu sekiz günlükken sünnet etti. Ve İshak Yakup'un, Yakup da on iki büyük atamızın babası oldu. 9-10*“Yusuf'u kıskanan atalarımız, onu köle olarak Mısır'a sattılar. Ama Tanrı onunlaydı ve onu bütün sıkıntılarından kurtardı. Ona bilgelik vererek Mısır Firavunu'nun gözüne girmesini sağladı. Firavun da onu Mısır ve bütün saray halkı üzerine yönetici atadı. 11*“Sonra bütün Mısır ve Kenan ülkesini kıtlık vurdu, büyük sıkıntılar başladı. Atalarımız yiyecek bulamadılar. 12Mısır'da tahıl bulunduğunu duyan Yakup, atalarımızı oraya ilk yolculuklarına gönderdi. 13*Mısır'a ikinci gelişlerinde Yusuf kardeşlerine kimliğini açıkladı. Firavun böylece Yusuf'un ailesini tanımış oldu. 14*Yusuf haber yollayıp babası Yakup'u ve bütün akrabalarını, toplam yetmiş beş kişiyi çağırttı. 15*Böylece Yakup Mısır'a gitti. Kendisi de atalarımız da orada öldüler. 16*Kemikleri sonra Şekem'e getirilerek İbrahim'in Şekem'de Hamor oğullarından bir miktar gümüş karşılığında satın almış olduğu mezara konuldu. 17*“Tanrı'nın İbrahim'e verdiği sözün gerçekleşeceği zaman yaklaştığında, Mısır'daki halkımızın nüfusu bir hayli çoğalmıştı. 18Sonunda Yusuf hakkında bilgisi olmayan yeni bir kral Mısır'da tahta çıktı. 19*Bu adam, halkımıza karşı haince davrandı, atalarımıza kötülük etti. Onları, yeni doğan çocuklarını açıkta bırakıp ölüme terk etmeye zorladı. 20-21*“O sırada, son derece güzel bir çocuk olan Musa doğdu. Musa, üç ay babasının evinde beslendikten sonra açıkta bırakıldı. Firavunun kızı onu bulup evlat edindi ve kendi oğlu olarak yetiştirdi. 22Musa, Mısırlılar'ın bütün bilim dallarında eğitildi. Gerek sözde, gerek eylemde güçlü biri oldu. 23*“Kırk yaşını doldurunca Musa'nın yüreğinde öz kardeşleri İsrailoğulları'nın durumunu yakından görme arzusu doğdu. 24Onlardan birine haksızlık edildiğini gören Musa, onu savundu. Haksızlığı yapan Mısırlı'yı öldürerek ezilenin öcünü aldı. 25‘Kardeşlerim Tanrı'nın benim aracılığımla kendilerini kurtaracağını anlarlar’ diye düşünüyordu. Ama onlar bunu anlamadılar. 26Ertesi gün Musa, kavga eden iki İbrani'yle karşılaşınca onları barıştırmak istedi. ‘Efendiler’ dedi, ‘Siz kardeşsiniz. Niye birbirinize haksızlık ediyorsunuz?’ 27“Ne var ki, soydaşına haksızlık eden kişi Musa'yı yana iterek, ‘Kim seni başımıza yönetici ve yargıç atadı?’ dedi. 28‘Yoksa dün Mısırlı'yı öldürdüğün gibi beni de mi öldürmek istiyorsun?’ 29*Bu söz üzerine Musa Midyan ülkesine kaçtı. Orada gurbette yaşadı ve iki oğul babası oldu. 30*“Kırk yıl geçtikten sonra Musa'ya, Sina Dağı'nın yakınlarındaki çölde, yanan bir çalının alevleri içinde bir melek göründü. 31-32Musa gördüklerine şaştı. Daha yakından bakmak için yaklaştığında, Rab ona şöyle seslendi: ‘Senin atalarının Tanrısı, İbrahim'in, İshak'ın ve Yakup'un Tanrısı benim.’ Korkuyla titreyen Musa bakmaya cesaret edemedi.
33“Sonra Rab, ‘Çarıklarını çıkar! Çünkü bastığın yer kutsal topraktır’ dedi. 34‘Mısır'da halkıma yapılan baskıyı yakından gördüm, iniltilerini duydum ve onları kurtarmaya geldim. Şimdi gel, seni Mısır'a göndereceğim.’ 35“Bu Musa, ‘Kim seni yönetici ve yargıç atadı?’ diye reddettikleri Musa'ydı. Tanrı onu, çalıda kendisine görünen meleğin aracılığıyla yönetici ve kurtarıcı olarak gönderdi. 36*Halkı Mısır'dan çıkaran, orada, Kamış Denizi'nde* ve kırk yıl boyunca çölde belirtiler ve harikalar yapan oydu. 37*İsrailoğulları'na, ‘Tanrı size kendi kardeşlerinizin arasından benim gibi bir peygamber çıkaracak’ diyen Musa odur. 38*Çöldeki topluluğun arasında yaşamış, Sina Dağı'nda kendisiyle konuşan melekle ve atalarımızla birlikte bulunmuş olan odur. Bize iletmek üzere yaşam dolu sözler aldı. 39“Ne var ki, atalarımız onun sözünü dinlemek istemediler. Onu reddettiler, Mısır'a dönmeyi özler oldular. 40*Harun'a, ‘Bize öncülük edecek ilahlar yap’ dediler. ‘Çünkü bizi Mısır'dan çıkaran o Musa'ya ne oldu bilmiyoruz!’ 41Ve o günlerde buzağı biçiminde bir put yapıp ona kurban sundular. Kendi elleriyle yaptıkları bu put için bir şenlik düzenlediler. 42*Bu yüzden Tanrı onlardan yüz çevirip onları göksel cisimlere kulluk etmeye terk etti. Peygamberlerin kitabında yazılmış olduğu gibi:
 ‘Ey İsrail halkı,
Çölde kırk yıl boyunca
Bana mı sunular, kurbanlar sundunuz?
 43Siz Molek'in çadırını
Ve ilahınız Refan'ın yıldızını taşıdınız.
Tapınmak için yaptığınız putlardı bunlar.
Bu yüzden sizi Babil'in ötesine süreceğim.’
44*“Çölde atalarımızın Tanıklık Çadırı vardı. Musa bunu, kendisiyle konuşan Tanrı'nın buyurduğu gibi, gördüğü örneğe göre yapmıştı. 45*Tanıklık Çadırı'nı önceki kuşaktan teslim alan atalarımız, Yeşu'nun önderliğinde öteki ulusların topraklarını ele geçirdikleri zaman, çadırı yanlarında getirdiler. Ulusları atalarımızın önünden kovan, Tanrı'nın kendisiydi. Çadır Davut'un zamanına dek kaldı. 46*Tanrı'nın beğenisini kazanmış olan Davut, Yakup'un Tanrısı için bir konut yapmaya izin istedi. 47*Oysa Tanrı için bir ev yapan Süleyman oldu. 48-50*“Ne var ki, en yüce Olan, elle yapılmış konutlarda oturmaz. Peygamberin belirttiği gibi,
 ‘Gök tahtım,
Yeryüzü ayaklarımın taburesidir.
Benim için nasıl bir ev yapacaksınız?
Ya da, neresi dinleneceğim yer?
Bütün bunları yapan elim değil mi? diyor Rab.’
51*“Ey dik kafalılar, yürekleri ve kulakları sünnet edilmemiş olanlar! Siz tıpkı atalarınıza benziyorsunuz, her zaman Kutsal Ruh'a karşı direniyorsunuz. 52-53Atalarınız peygamberlerin hangisine zulmetmediler ki? Adil Olan'ın geleceğini önceden bildirenleri de öldürdüler. Melekler aracılığıyla buyrulan Yasa'yı alıp da buna uymayan sizler, şimdi de Adil Olan'a ihanet edip O'nu katlettiniz!” 54Kurul üyeleri bu sözleri duyunca öfkeden kudurdular, İstefanos'a karşı dişlerini gıcırdattılar. 55Kutsal Ruh'la dolu olan İstefanos ise, gözlerini göğe dikip Tanrı'nın görkemini ve Tanrı'nın sağında duran İsa'yı gördü. 56“Bakın” dedi, “Göklerin açıldığını ve İnsanoğlu'nun Tanrı'nın sağında durmakta olduğunu görüyorum.” 57Bunun üzerine kulaklarını tıkayıp çığlıklar atarak hep birlikte İstefanos'a saldırdılar. 58Onu kentten dışarı atıp taşa tuttular. İstefanos'a karşı tanıklık etmiş olanlar, kaftanlarını Saul adlı bir gencin ayaklarının dibine bıraktılar. 59İstefanos taş yağmuru altında, “Rab İsa, ruhumu al!” diye yakarıyordu. 60Sonra diz çökerek yüksek sesle şöyle dedi: “Ya Rab, bu günahı onlara yükleme!” Bunu söyledikten sonra gözlerini yaşama kapadı.

AÇIKLAMA: Büyük bir çatışma kaçınılmazdı. Çünkü din bilginlerinin tüm çabalarına rağmen Mesih imanlıları susmuyordu. En sonunda bir takım yalancı tanığın sözleri üzerinde İstefanos’u tutuklatıp karşılarına aldılar. İstefanos ise son derece cesur ve  aynı zamanda saygılı bir savunma yaptı. Ancak çoğumuz konuşmasını tam anlamıyoruz çünkü İstefanos Yahudi önderlerinin anladığı dilden konuşuyordu. Onlara haşır neşir oldukları Eski Antlaşma’dan bir çok isim  ve olaydan bahseder. Gerek İbrahim ve Yusuf gerekse Musa ve Süleyman, İstefanos onlara şunu vurgular ki baştan beri Yahudilerin ataları Tanrı’ya hep dik başlılık yaptılar. Örneğin: Rab Yusuf’u bir kurtarıcı olarak gönderdi ama kendi aile fertleri onu köle olarak sattı. Daha sonra Musa’yı halkını özgürlüğe ulaştırmak için gönderdi ama yine Yahudi önderleri onu reddettiler. Aslında İstefanos, Yusuf ve Musa ile İsa arasında bir bağ kuruyor. Yani Yusuf’un başına gelenler asırlar sonra Mesih’in başına gelecek olanları resmetti. Nasıl ki Yusuf kendi ev halkı tarafından ihanete uğramasına rağmen  daha sonra tüm Mısır’ı ve İsrail’i kurtardıysa, İsa aynı şekilde Yahudilerce reddedilse de sonunda tüm uluslara kurtuluş kapısını açtı. Musa aynı şekilde Mesih’in bir örneğini gösterir. Daha bebekken ölümden zor kurtulan ve kendi halkından ırak düştüğü halde sonradan tüm ulusu kurtaran Musa, İsa Mesih’in başına gelenleri çağrıştırır. Nitekim Musa, İsa için doğumundan yaklaşık 1,400 sene evvel şu sözleri sarf etti: ‘Tanrı size kendi kardeşlerinizin arasından benim gibi bir peygamber çıkaracak.’ Anlaşılan şu ki sadece peygamberlerin sözleri değil yaşantıları ve tecrübeleri de İsa Mesih’in gelişini müjdeledi. Böylece din bilginlerinin İsa Mesih’i tanımamaları için hiç bir bahaneleri yoktu. Ne var ki onlar ataları gibi dik başlılık yapmaya devam ettiler ve daha önce gelen peygamberlere yaptıkları  gibi İsa Mesih’e de kötü davrandılar.
	En sonunda İstefanos artık dayanamayıp önderlere karanlık yüreklerinin korkunç halini gösteriyor. Aynı ataları gibi hep Tanrı’nın işine taş koydular ve Kutsal Ruh’un ateşini söndürmeye çalıştılar. Sözde, Yasa’yı savunan bu önderler İsa Mesih’i çarmıha gererek Tanrı’nın sözünü ayaklar altına aldılar. Böylece ‘Adil Olan’a ihanet edip O’nu katlettiler.’ Bunu duyan önderler resmen kudurdular ve İstefanos’u taşa tutmak için onu dışarıya sürüklediler. İstefanos ise gözlerini göğe dikerek; İsa Mesih’in, Tanrı’nın sağında durduğunu söyledi. Bu defa önderler çıldırıp ve kulaklarını tıkayarak İstefanos’u taşlamaya başladılar.  İstefanos yüksek sesle şu son sözlerini sarf eder: ‘Ya Rab bu günahı onlara yükleme!’ Böylece İstefanos tarihe ‘Mesih uğruna şehit düşen ilk imanlı’ olarak geçer. En önemlisi bizim için olağanüstü bir örnek bırakmış oluyor. İnsanlığın şimdiki berbat hali dik başlılığındandır, bizler ise buna karşı direnmeye ve ölüm pahasına olsa bile Mesih’i duyurmaya çağrıldık. İstefanos;  ‘galip gelen’ demek. Rab bize onun sadakatini versin ki bizler de dünyanın zulmüne karşı galip gelelim.

Haziran 22
SAMİRİYE’DE UYANIŞ
Elçilerin İşleri 8:1-25
1İstefanos'un öldürülmesini Saul da onaylamıştı. O gün Yeruşalim'deki kiliseye karşı korkunç bir baskı dönemi başladı. Elçiler hariç bütün imanlılar Yahudiye ve Samiriye'nin her yanına dağıldılar. 2Bazı dindar kişiler, İstefanos'u gömdükten sonra onun için büyük yas tuttular. 3*Saul ise inanlılar topluluğunu kırıp geçirmeye başladı. Ev ev dolaşarak, kadın erkek demeden imanlıları dışarı sürüklüyor, hapse atıyordu. 4Bunun sonucu dağılan imanlılar, gittikleri her yerde Tanrı sözünü müjdeliyorlardı. 5Filipus, Samiriye* Kenti'ne gidip oradakilere Mesih'i* tanıtmaya başladı. 6Filipus'u dinleyen ve gerçekleştirdiği belirtileri gören kalabalıklar, hep birlikte onun söylediklerine kulak verdiler. 7Birçoklarının içinden kötü ruhlar yüksek sesle haykırarak çıktı; birçok felçli ve kötürüm iyileştirildi. 8Ve o kentte büyük sevinç oldu. 9Ne var ki, kentte bir süreden beri büyücülük yapan ve Samiriye halkını şaşkına çeviren Simun adlı biri vardı. Simun, büyük adam olduğunu iddia ediyordu. 10Küçük büyük, herkes onu dikkatle dinler, “Büyük Güç dedikleri Tanrı gücü işte budur” derlerdi. 11Uzun zamandan beri onları büyücülüğüyle şaşkına çevirdiği için onu dikkatle dinlerlerdi. 12Ama Tanrı'nın Egemenliği ve İsa Mesih adıyla ilgili Müjde'yi duyuran Filipus'un söylediklerine inandıkları zaman, erkekler de kadınlar da vaftiz oldular. 13Simun'un kendisi de inanıp vaftiz oldu. Ondan sonra sürekli olarak Filipus'un yanında kaldı. Doğaüstü belirtileri ve yapılan büyük mucizeleri görünce şaşkına döndü. 14Yeruşalim'deki elçiler, Samiriye halkının, Tanrı'nın sözünü benimsediğini duyunca Petrus'la Yuhanna'yı onlara gönderdiler. 15Petrus'la Yuhanna oraya varınca, Samiriyeli imanlıların Kutsal Ruh'u almaları için dua ettiler. 16Çünkü Ruh daha hiçbirinin üzerine inmemişti. Rab İsa'nın adıyla vaftiz olmuşlardı, o kadar. 17Petrus'la Yuhanna onların üzerine ellerini koyunca, onlar da Kutsal Ruh'u aldılar. 18-19Elçilerin bu el koyma hareketiyle Kutsal Ruh'un verildiğini gören Simun onlara para teklif ederek, “Bana da bu yetkiyi verin, kimin üzerine ellerimi koysam Kutsal Ruh'u alsın” dedi. 20Petrus, “Paran da yok olsun, sen de!” dedi, “Çünkü Tanrı'nın armağanını parayla elde edebileceğini sandın. 21Senin bu işte bir payın, bir hakkın yok. Yüreğin, Tanrı'nın gözünde doğru değildir. 22Bu kötülüğünden tövbe et ve Rab'be yalvar, yüreğindeki bu düşünce belki bağışlanır. 23Senin kin dolu, kötülüğe tutsak biri olduğunu görüyorum.” 24Simun, “Benim için Rab'be yalvarın da söylediklerinizden hiçbiri başıma gelmesin” diye karşılık verdi. 25Petrus'la Yuhanna tanıklık edip Rab'bin sözünü bildirdikten sonra, Samiriye'nin birçok köyünde de Müjde'yi duyura duyura Yeruşalim'e döndüler.

AÇIKLAMA: İstefanos’un öldürülmesinin arkasındaki isim Saul’du. Tarsuslu Saul son derece dindar ve gayretli bir Ferisiydi. Daha sonra Saul imana gelip elçi Pavlus olarak bilinecek fakat burada Mesih imanlılarına zulmeden bir numaralı düşman olarak karşımıza çıkar. Aslında bir bakıma Saul bu haliyle de Tanrı’nın planına uyuyordu...anlatayım. Hatırlarsak bu kitabın başında İsa Mesih öğrencilerinin Yeruşalim’den sonra Yahudiye, Samiriye ve dünyanın dört bucağına gitmelerini buyurdu (E.İşleri 1:8). Ancak şimdiye kadar havariler  Yeruşalim’de durup kaldılar. Neden? Çünkü orada güzel şeyler oluyordu, kilise büyüyordu, daha ileriye gitmeye ne gerek vardı? Fakat Yeruşalim’in ötesine gitmeyerek Mesih’in buyruğuna karşı geliyorlardı. O yüzden Rab zorla, Saul’u kullanarak, onları diğer uluslara göndertti. Çünkü bu müjde yayılmalıydı. Yerimizde durup tek bir kiliseyi büyütmek gibi bir lüksümüz yoktur. Baştan beri misyonumuz müjdeyi tüm uluslara varana kadar duyurmaktır.
 	Böylece ilk imanlıların bir kısmı hiç sevmedikleri Samiriye’ye gitmek zorunda kaldılar.  Oraya gidenler arasında kilisenin hizmetkârı seçilen Filipus Rab’bin yardımıyla birçok mucize gerçekleştirerek insanlara Mesih’i anlattı. Daha sonra insanların içinden cinleri de kovunca insanlar hayrete düştü. Sonuç olarak Samiriye’de pek çok insan İsa’ya inanmaya başladı ve  vaftiz oldular. Aralarında önceden ün salmış Simun isminde bir büyücü de vardı. Filipus’taki gücü ve yetkiyi gördüğünde o da Mesih’in safına geçmek istedi. Ancak daha sonra Petrus ve Yuhanna Yeruşalim’den geldiklerinde onlardan bu mucizevi yetkiyi talep ettiğinde Petrus onun menfaatçi bir sahtekâr olduğunu hemen anladı.  Onu herkesin önünde azarladı. Bu Simun daha sonra ‘Gnostizism’ isminde bir tarikatın öncülerinden biri oldu ve pek çok insanın gerçekten sapmasına neden oldu.
	Burada ilgimizi çeken bir olay daha var. Samiriyeliler Mesih’e iman ettiklerinde vaftiz oldular ama nedense Kutsal Ruh’u almadılar. Bu çok ilginç çünkü Pentikost gününde Mesih’e dönüp iman edenler hemen Ruh’u aldılar. Samiriye’de ancak elçiler Petrus ve Yuhanna gelince ve üzerlerine ellerini koyunca oradaki imanlılar Ruh’u aldılar. Neden böyle oldu? Aslında büyük olasılıkla bu olay Samiriye imanlılarının imanını tasdik etmek için oldu. Yani o ana kadar sadece Yahudiler imana geldiler. Tanrı bu olayda kilise önderleri olan Petrus ve Yuhanna’ya kendileri gibi öz be öz Yahudi olmayanların da kurtulduğunu göstermek istedi. Böylece Samiriye imanlıları elçilerin onayını almış oldular ve onlarla aynı kiliseye ait oldukları da kanıtlanmış oldu. Bunun dışında normal şartlarda, kişi iman ettiğinde Kutsal Ruh’u alır. Sonuç olarak zulümle başlayan bu dönem çok daha büyük bir uyanışa sahne oldu. Rab’bin işleri böyledir. Şeytan Mesih’in kilisesini ne kadar ki zulümle vurup yok etmeye çalışırsa kilise o kadar da büyür ve çoğalır. Ama ne zaman kilise kendi rahatlığına bakar ve müjdeyi yaymayı bırakırsa o zaman içten içe çürümeye başlar. Unutmayalım ki; Mesih’e inandıysak müjdesini yaymamak gibi bir lüksümüz yoktur.


Haziran 23
MUCİZEVİ BULUŞMA
Elçilerin İşleri 8:26-40
26Bu arada Rab'bin bir meleği Filipus'a şöyle seslendi: “Kalk, güneye doğru, Yeruşalim'den Gazze'ye inen yola, çöl yoluna git.” 27Filipus da kalkıp gitti. Giderken Etiyopyalı bir hadım gördü. Bu adam Etiyopya Kraliçesi Kandaki'nin vezirlerinden biriydi. Kraliçenin bütün hazinelerinden sorumluydu. Yeruşalim'e, tapınmaya gelmişti. 28Geri dönerken arabasında oturmuş, Peygamber Yeşaya'nın Kitabı'nı okuyordu. 29Ruh Filipus'a, “Git” dedi, “Şu arabaya yetiş.” 30Filipus koşup arabanın yanına geldi ve hadımın Peygamber Yeşaya'yı okumakta olduğunu işitti. “Acaba okuduklarını anlıyor musun?” diye sordu. 31Hadım, “Biri bana yol göstermedikçe nasıl anlayabilirim ki?” diyerek Filipus'un arabaya binip yanına oturmasını rica etti. 32*Kutsal Yazılar'dan okuduğu bölüm şuydu:
“Koyun gibi kesime götürüldü;
Kırkıcının önünde kuzu nasıl ses çıkarmazsa,
O da öylece ağzını açmadı.
 33Aşağılandığında adalet O'ndan esirgendi.
O'nun soyunu kim anacak?
Çünkü yeryüzündeki yaşamına son verildi.”
34Hadım Filipus'a, “Lütfen açıklar mısın, peygamber kimden söz ediyor, kendisinden mi, bir başkasından mı?” diye sordu. 35Bunun üzerine Filipus anlatmaya koyuldu. Kutsal Yazılar'ın bu bölümünden başlayarak ona İsa'yla ilgili Müjde'yi bildirdi. 36-37Yolda giderlerken su bulunan bir yere geldiler. Hadım, “Bak, burada su var” dedi. “Vaftiz olmama ne engel var?” 38Sonra arabanın durmasını buyurdu. Filipus'la hadım birlikte suya girdiler ve Filipus hadımı vaftiz etti. 39Sudan çıktıkları zaman Rab'bin Ruhu Filipus'u hemen oradan uzaklaştırdı. Filipus'u bir daha görmeyen hadım sevinç içinde yoluna devam etti. 40Filipus ise kendini Aşdot Kenti'nde buldu. Sezariye'ye varıncaya dek bütün kentleri dolaşarak Müjde'yi duyurdu.

AÇIKLAMA: Rab’bin ne yaptığını anlamak bazen çok zor. Filipus, Samiriye’de olağanüstü bir uyanışa tanık oluyordu. Rab onun aracılığıyla orada harikalar yapıyordu. Ancak günün birinde Rab’bin kendisine ‘Kalk, çöle git’ demesi onun şaşırmasına neden olmuştu. Samiriye’deki yeni oluşan topluluğu neden terk etsin, ne gerek vardı ki? Ama Filipus itaatkar bir imanlıydı ve itiraz etmeden çöl yoluna gitti. Çölün ortasında dolaşırken eminim kendine şunu sormuştu – ‘Rab benden ne istiyorsun burada?’ Ansızın bir atlı araba belirdi. Etiyopya Kraliçesi Kandaki’nin hazine sorumlusu yanından geçiyordu. Adam Yahudi kökenli olabilir ya da  sadece Tanrı’yı arayan biriydi ama Yeruşalim’e gerçek Tanrı’ya tapınmaya gitmişti ve şimdi dönüyordu. Elinde Kutsal Yazılar’ın bir parçası vardı ve Yeşaya bölümünü okuyordu. Tesadüf müydü? Sanmıyorum.
	Kutsal Ruh’un Filipus’u  harekete geçirmesi üzerine Etiyopyalı vezirin aracına yaklaşır ve ‘Acaba okuduklarını anlıyor musun?’ diye sorar. Sonra Etiyopyalı Filipus’tan yardım isteyerek onu aracına davet eder. Ne ilginçtir ki o sırada Yeşaya’dan okuduğu parça İsa Mesih’i tam tamına anlatan 53. bölümdü. Tesadüf mü sizce? Mümkün değil. Ardından Filipus Yeşaya’nın 600 sene önceden bildirdiğinin İsa Mesih’in çarmıha gerilmesiyle gerçekleştiğini açıklamaya başlar. Bu sırada Etiyopyalı anlatılanları anlar ve İsa Mesih’e iman eder. Tam o sırada çölün ortasında su olan bir yere gelirler. Tesadüf olabilir mi? Hiç sanmıyorum. Etiyopyalı vezir hemen vaftiz olmak ister. Sudan çıkar çıkmaz Tanrı’nın Ruhu Filipus’u oradan alır ve Etiyopyalı sevinçle yoluna devam eder.
	Gerçekten inanılmaz bir buluşma. Peki tek bir adamın müjdeyi duyması için Filipus’u Samiriye’den koparmaya değer miydi? Aslında göremediğimiz bir boyut daha var. Kilisenin eski kayıtlarında okuyoruz ki bu Etiyopyalı vezir Afrika kıtasında kurulan ilk kilisenin kurucusu oldu. Böylece Mesih’in müjdesi tüm Afrika’ya yayıldı. Filipus bunu bilemezdi, o sadece itaat etti. Zaman zaman bizim de başımıza hiç anlam veremediğimiz olaylar gelir. Her şey çok iyi giderken aniden Rab rotamızı değiştirir ve çöle sürüklenmiş gibi hissederiz. Bu durumlarda isyan edesimiz de gelebilir. Ancak biz resmin ancak bir kısmını  görebiliyoruz – Tanrı ise tümünü görüyor. Rab’bin ilerde neler yapacağını kestiremeyiz. O yüzden bazı olaylara anlam veremesek de en iyisi Rabbe itaat edip  ve her fırsatta müjdeyi yaymayı devam etmektir.

Haziran 24
İNANILMAZ DÖNÜŞ
Elçilerin İşleri 9:1-19
1-2Saul ise Rab'bin öğrencilerine karşı hâlâ tehdit ve ölüm soluyordu. Başkâhine gitti, Şam'daki havralara verilmek üzere mektuplar yazmasını istedi. Orada İsa'nın yolunda yürüyen kadın erkek, kimi bulsa tutuklayıp Yeruşalim'e getirmek niyetindeydi. 3Yol alıp Şam'a yaklaştığı sırada, birdenbire gökten gelen bir ışık çevresini aydınlattı. 4Yere yıkılan Saul, bir sesin kendisine, “Saul, Saul, neden bana zulmediyorsun?” dediğini işitti. 5Saul, “Ey Efendim, sen kimsin?” dedi. “Ben senin zulmettiğin İsa'yım” diye yanıt geldi. 6“Haydi kalk ve kente gir, ne yapman gerektiği sana bildirilecek.” 7Saul'la birlikte yolculuk eden adamların dilleri tutuldu, oldukları yerde kalakaldılar. Sesi duydularsa da, kimseyi göremediler. 8Saul yerden kalktı, ama gözlerini açtığında hiçbir şey göremiyordu. Sonra kendisini elinden tutup Şam'a götürdüler. 9Üç gün boyunca gözleri görmeyen Saul hiçbir şey yiyip içmedi. 10Şam'da Hananya adında bir İsa öğrencisi vardı. Bir görümde Rab ona, “Hananya!” diye seslendi. “Buradayım, ya Rab” dedi Hananya. 11Rab ona, “Kalk” dedi, “Doğru Sokak denilen sokağa git ve Yahuda'nın evinde Saul adında Tarsuslu birini sor. Şu anda orada dua ediyor. 12Görümünde yanına Hananya adlı birinin geldiğini ve gözlerini açmak için ellerini kendisinin üzerine koyduğunu görmüştür.” 13Hananya şöyle karşılık verdi: “Ya Rab, birçoklarının bu adam hakkında neler anlattıklarını duydum. Yeruşalim'de senin kutsallarına nice kötülük yapmış! 14Burada da senin adını anan herkesi tutuklamak için başkâhinlerden yetki almıştır.” 15Rab ona, “Git!” dedi. “Bu adam, benim adımı öteki uluslara, krallara ve İsrailoğulları'na duyurmak üzere seçilmiş bir aracımdır. 16Benim adım uğruna ne kadar sıkıntı çekmesi gerekeceğini ona göstereceğim.” 17Bunun üzerine Hananya gitti, eve girdi ve ellerini Saul'un üzerine koydu. “Saul kardeş” dedi, “Sen buraya gelirken yolda sana görünen Rab, yani İsa, gözlerin açılsın ve Kutsal Ruh'la dolasın diye beni yolladı.” 18O anda Saul'un gözlerinden balık pulunu andıran şeyler düştü. Saul yeniden görmeye başladı. Kalkıp vaftiz oldu. 19Sonra yemek yiyip kuvvet buldu.

AÇIKLAMA: Bir gün dünya basınında ‘Osama bin Ladin tövbe etmiş Hristiyan oldu’ manşetini okusaydık eminim inanmakta güçlük çekerdik. Ancak Rab için bu imkansız değildir. Bu bölümde bir numaralı Mesih düşmanı olan Tarsuslu Saul’un ‘ruhsal U-dönüşünü’ okuyoruz. İnancında son derece radikal olan Saul, Hristiyanlığı yok etmeyi kişisel bir görev olarak üstlenmişti. Yeruşalim’de ev ev dolaşarak küçük büyük, kadın erkek demeden bütün imanlıları dışarı sürükleyip hapse attırıyordu. Yahudilerin başkentinde terör estiren Saul bununla da yetinemedi. Başkahinlerden özel izin alarak Hristiyanların sığındığı Şam kentine gitmeye karar verdi. Ancak Şam’a yaklaşırken hiç beklemediği biriyle karşılaştı. Ansızın gökler açıldı ve güneşten daha parlak bir ışık belirip Saul’u yere çaldı. Görümde Saul birinin yaklaşıp kendisine ‘Saul, Saul neden bana zulmediyorsun’ dediğini işitir. Büyük korkuya kapılan Saul ‘Efendim sen kimsin?’ diye yanıt verir. Parlayan şahıs ‘Ben senin zulmettiğim İsa’yım’ cevabını verir. Acaba o anda Saul ne düşünmüştür. Ona göre İsa sahte bir peygamberdi ve bir kaç yıl evvel çarmıha gerilerek idam edilmişti. Fakat karşısında büyük görkem içinde duran İsa hiç de sahtekâra ya da ölüye benzemiyordu. Hatta izleyicilerine yapılan zulüm bizzat kendisine yapılmış sayıyordu. Birden ne kadar büyük bir yanılgının içine düştüğünü fark etti. İşte bu anda Saul’un bütün hayatı altüst oldu.
	Görüm sona erince Saul gözlerini açtı ama hiçbir şey göremiyordu. Çok ilginç çünkü beraberinde olanlar sesi işittilerse de kimseyi göremediler. Saul ise İsa’yı bütün görkemiyle gördüğü için dünyayı göremez oldu. Şaşkın Saul Şam’a gitti ve oruç tutarak Rab’bin kendisine neler yapacağını beklemeye başladı. O sırada Rab, Şam’da bulunan çok sadık bir imanlı olan Hananya’dan Saul’a gidip üzerine elini koyarak iyileştirmesini istemiştir. Kulaklarına bir türlü inanamayan Hananya başta itiraz eder çünkü Saul’un ne kadar korkunç bir Mesih düşmanı olduğunu biliyordu. Ancak Rab çok ilginç bir cevap verir: ‘Bu adam, benim adımı öteki uluslara, krallara ve İsrailoğullarına duyurmak üzere seçilmiş bir aracımdır. Benim adım uğruna ne kadar sıkıntı çekmesi gerekeceğini ona göstereceğim.’ Ne ironik! Aşırı dindar ve muhafazakar Yahudi olan Saul diğer uluslara gidip müjdeyi yayacaktır. Üstelik Mesih imanlılarına sıkıntı çektiren adam bu defa Mesih uğruna büyük sıkıntılara göğüs gerecektir. Böylece Rab’bin buyruğuna uyan Hananya Saul’u bulur ve ellerini üzerine koyarak, ‘Rab İsa gözlerin açılsın ve Kutsal Ruh’la dolasın diye beni gönderdi’ diyerek onu kutsar. Böylece bir numaralı Mesih düşmanı olan Saul, bir numaralı Mesih elçisi Pavlus olma yoluna girdi.  Rab bu tür inanılmaz dönüşlerden hoşlanır sanki. Özellikle Pavlus gibilerini dize getirip zorla da olsa kendisiyle tanıştırmayı sever. Pavlus’un sonradan dile getirdiği gibi ‘Günahkârların en kötüsü benim. Ama Mesih İsa, kendisine iman edip sonsuz yaşama kavuşacak olanlara örnek olayım diye sınırsız sabrını öncelikle bende sergilemek için bana merhamet etti (1.Timoteos 1:16).’ Bugün de Rab böylelerini kurtaracak güçtedir.

Haziran 25
TAM GAZLA İLERİYE
Elçilerin İşleri 9:20-43
Saul birkaç gün Şam'daki öğrencilerin yanında kaldı. 20Havralarda İsa'nın Tanrı'nın Oğlu olduğunu hemen duyurmaya başladı. 21Onu duyanların hepsi şaşkına döndü. “Yeruşalim'de bu adı ananları kırıp geçiren adam bu değil mi? Buraya da, öylelerini tutuklayıp başkâhinlere götürmek amacıyla gelmedi mi?” diyorlardı. 22Saul ise günden güne güçleniyordu. İsa'nın Mesih olduğuna dair kanıtlar göstererek Şam'da yaşayan Yahudiler'i şaşkına çeviriyordu. 23*Aradan günler geçti. Yahudiler Saul'u öldürmek için bir düzen kurdular. 24Ne var ki, kurdukları düzenle ilgili haber Saul'a ulaştı. Yahudiler onu öldürmek için gece gündüz kentin kapılarını gözlüyorlardı. 25Ama Saul'un öğrencileri geceleyin kendisini aldılar, kentin surlarından sarkıttıkları bir küfe içinde aşağı indirdiler. 26Saul Yeruşalim'e varınca oradaki öğrencilere katılmaya çalıştı. Ama hepsi ondan korkuyor, İsa'nın öğrencisi olduğuna inanamıyorlardı. 27O zaman Barnaba onu alıp elçilere götürdü. Onlara, Saul'un Şam yolunda Rab'bi nasıl gördüğünü, Rab'bin de onunla konuştuğunu, Şam'da ise onun İsa adını nasıl korkusuzca duyurduğunu anlattı. 28Böylelikle Saul, Yeruşalim'de girip çıktıkları her yerde öğrencilerle birlikte bulunarak Rab'bin adını korkusuzca duyurmaya başladı. 29Dili Grekçe olan Yahudiler'le konuşup tartışıyordu. Ama onlar onu öldürmeyi tasarlıyorlardı. 30Kardeşler bunu öğrenince onu Sezariye'ye götürüp oradan Tarsus'a yolladılar. 31Bütün Yahudiye, Celile ve Samiriye'deki inanlılar topluluğu* esenliğe kavuştu. Gelişen ve Rab korkusu içinde yaşayan topluluk Kutsal Ruh'un yardımıyla sayıca büyüyordu. 32Bu arada her tarafı dolaşan Petrus, Lidda'da yaşayan kutsallara da uğradı. 33Orada Eneas adında birine rastladı. Eneas felçliydi. Sekiz yıldan beri yatalaktı. 34Petrus ona, “Eneas, İsa Mesih seni iyileştiriyor” dedi. “Kalk, yatağını topla.” Eneas hemen ayağa kalktı. 35Lidda ve Şaron'da yaşayan herkes onu gördü ve Rab'be döndü. 36Yafa'da, İsa öğrencisi olan Tabita adında bir kadın vardı. Tabita, ceylan anlamına gelir. Bu kadın her zaman iyilik yapıp yoksullara yardım ederdi. 37O günlerde hastalanıp öldü. Ölüsünü yıkayıp üst kattaki odaya koydular. 38Lidda Yafa'ya yakın olduğundan, Petrus'un Lidda'da bulunduğunu duyan öğrenciler ona iki kişi yollayıp, “Vakit kaybetmeden yanımıza gel” diye yalvardılar. 39Petrus kalkıp onlarla birlikte gitti. Eve varınca onu üst kattaki odaya çıkardılar. Bütün dul kadınlar ağlayarak Petrus'un çevresinde toplandılar. Ona, Ceylan'ın kendileriyle birlikteyken diktiği entarilerle üstlükleri gösterdiler. 40Petrus, herkesi dışarı çıkarttı, diz çöküp dua etti. Sonra ölüye doğru dönerek, “Tabita, kalk” dedi. Kadın gözlerini açtı, Petrus'u görünce doğrulup oturdu. 41Petrus elini uzatarak onu ayağa kaldırdı. Sonra kutsallarla dul kadınları çağırdı, Ceylan'ı diri olarak onlara teslim etti. 42Bu olayın haberi bütün Yafa'ya yayıldı ve birçokları Rab'be inandı. 43Petrus uzunca bir süre Yafa'da, Simun adında bir dericinin evinde kaldı.

AÇIKLAMA: Mesih’in Büyük düşmanı Saul’un birden imana gelmesi eminim o dönemde büyük bir manşet oldu. Ama Saul eskiden nasıl ki bütün gücüyle İsa imanlılarını kırıp geçtiyse bu defa tam gazla  gidip her fırsatta Mesih’i duyurmaya başladı. Kendisi bir din bilgini olduğu için rahatlıkla Yahudilerin toplanma yeri olan havralara girip konuşabiliyordu. Böylece önce Şam’da daha sonra Yeruşalim’de eskiden zulmettiği İsa’nın, gerçek Mesih ve Tanrı Oğlu olduğunu öğretmeye başladı. Başta Şam’da büyük tepkiler topladı, hatta Yahudiler onu öldürmek için komplo kurdular. Ama kardeşlerin yardımıyla ellerinden sıyrılan Saul Yeruşalim’e gitti. Oradaki imanlılar doğal olarak ondan çekiniyorlardı ve ancak Barnaba’nın referansıyla onunla görüşmeye razı oldular. Bu şekilde ‘Cesaret verici’ olarak bilinen Barnaba, Saul’un hayatında çok önemli bir rol oynamaya başladı.
	Saul Yeruşalim’de de durmadı. Eskiden büyük sıkıntılara soktuğu kilise üyeleriyle birlikte bulunarak her yerde Mesih’i anlatıyordu. Bu kendisi için çok büyük bir riskti. Çünkü önceleri Hristiyanları yok etmek için Saul’a destek çıkan başkahinler bu defa kendisini hiç af etmeyeceklerdi. Nitekim bir süre sonra Saul’u öldürmek için bir komplo daha ortaya çıktı. O yüzden imanlılar Saul’u kendi memleketine Tarsus’a yolladılar. Ama olan oldu ve bütün dünya İsa Mesih’in gücünü bir kere daha gördü. Böylece artık pek çok yere yayılan kiliseler esenliğe kavuştu ve giderek çoğalmaya devam ettiler.
	Bu sırada Petrus’un yaptıklarına da bir pencere açılır. Petrus’la diğer elçiler hiç durmadılar, onlar da durmaksızın her yerde Mesih’i duyuruyorlardı. Bu sırada Petrus Lidda’da yaşayan felçli bir adama Mesih’in adıyla şifa verince bunu duyan pek çok insan Mesih’e iman etti. O sırada Yafa’da yaşayan ve imanlılarca çok sevilen Tabita adında bir kadın vefat etti. Kardeşler hemen Petrus’u çağırdılar. Bu Petrus için bir ilk olacaktı ama Mesih’in nice ölüleri dirilttiğine şahit olmuştu. O yüzden diz çöküp dua ettikten sonra kadına dönerek ‘Tabita kalk!’ dedi. Ansızın kadın gözlerini açtı ve doğrularak oturdu. Bunun haberini alan herkes sevindi ve Rab’bin elçileri aracılığıyla çalışmaya devam ettiğini anladı. Peki Rab bugün de aynı şekilde çalışamaz mı? Elbette ki çalışıyordur ama çoğu zaman nerede nasıl çalıştığını göremiyoruz. Ama Çin’den, İran’dan ve Mısır gibi çok karanlık yerlerden güzel haberler alıyoruz. Evet Rab işini bırakmadı. Biz de geri durmaksızın olduğumuz her yerde O’nun hizmetine devam edersek mucizelerine şahit olacağız.

Haziran 26
GARİP BİR GÖRÜM
Elçilerin İşleri 10:1-23
1Sezariye'de Kornelius adında bir adam vardı. “İtalyan” taburunda yüzbaşıydı. 2Dindar bir adamdı. Hem kendisi hem de bütün ev halkı Tanrı'dan korkardı. Halka çok yardımda bulunur, Tanrı'ya sürekli dua ederdi. 3Bir gün saat üç sularında, bir görümde Tanrı'nın bir meleğinin kendisine geldiğini açıkça gördü. Melek ona, “Kornelius” diye seslendi. 4Kornelius korku içinde gözlerini ona dikti, “Ne var, efendim?” dedi. Melek ona şöyle dedi: “Duaların ve sadakaların anılmak üzere Tanrı katına ulaştı. 5Şimdi Yafa'ya adam yolla, Petrus olarak da tanınan Simun'u çağırt. 6Petrus, evi deniz kıyısında bulunan Simun adlı bir dericinin yanında kalıyor.” 7Kendisiyle konuşan melek uzaklaştıktan sonra Kornelius, iki uşağıyla özel yardımcılarından dindar bir askeri çağırdı. 8Kendilerine her şeyi anlattıktan sonra onları Yafa'ya gönderdi. 9Ertesi gün onlar yol alıp kente yaklaşırlarken, saat* on iki sularında Petrus dua etmek için dama çıktı. 10Acıkınca da yemek istedi. Yemek hazırlanırken Petrus kendinden geçti. 11Göğün açıldığını ve büyük bir çarşafı andıran bir nesnenin dört köşesinden sarkıtılarak yeryüzüne indirildiğini gördü. 12Çarşafın içinde, yeryüzünde yaşayan her türden dört ayaklı hayvanlar, sürüngenler ve kuşlar vardı. 13Bir ses ona, “Kalk Petrus, kes ve ye!” dedi. 14“Asla olmaz, ya Rab!” dedi Petrus. “Hiçbir zaman bayağı ya da murdar* herhangi bir şey yemedim.” 15Ses tekrar, ikinci kez duyuldu; Petrus'a, “Tanrı'nın temiz kıldıklarına sen bayağı deme” dedi. 16Bu, üç kez tekrarlandı. Sonra çarşafı andıran nesne hemen göğe alındı. 17Petrus şaşkınlık içindeydi. Gördüğü görümün ne anlama gelebileceğini düşünürken, Kornelius'un gönderdiği adamlar sora sora Simun'un evinin kapısına kadar geldiler. 18Evdekilere seslenerek, “Petrus diye tanınan Simun burada mı kalıyor?” diye sordular. 19Petrus hâlâ görümün anlamını düşünürken Ruh ona, “Bak, üç kişi seni arıyor” dedi. 20“Haydi kalk, aşağı in. Hiç çekinmeden onlarla git. Çünkü onları ben gönderdim.” 21Petrus aşağı inip adamlara, “Aradığınız kişi benim” dedi. “Gelişinizin sebebi ne acaba?” 22“Doğru ve Tanrı'dan korkan, bütün Yahudi ulusunca iyiliğiyle tanınan, Kornelius adında bir yüzbaşı var” dediler. “Kutsal bir melek ona, seni evine çağırtıp senin söyleyeceklerini dinlemesini buyurdu.” 23Bunun üzerine Petrus onları içeri alıp konuk etti.

AÇIKLAMA: İnsanlar hep sorarlar: Çölün ortasında Tanrı’dan habersiz İsa’yı duymamış insanlar nasıl kurtulabilirler? Burada okuduğumuz bölüm bu soruya güzel bir örnekle cevap verir. En başta şunu belirtelim ki herkesin Tanrı’dan haberi var ancak bazı insanlar benlikleri uğruna yaşamak için kendilerince Tanrı’yı kafalarından silebiliyorlar. Ama yine de Tanrı  vardır. Ayrıca Kutsal Kitap der ki: ‘Arayan bulur’. Yani biri gerçekten Tanrı’yı arıyorsa ve kurtulmak istiyorsa Rab bir şekilde kendini ona gösterir ve Mesih’in yolunu gözünün önüne serer. Kornelius, Tanrı’dan korkan bir insandı ama Mesih’ten haberi yoktu. Roma ordusunda yüzbaşı olan Kornelius dua ederek sürekli Tanrı’yı arardı ve günün birinde Rab yanına bir melek göndererek dualarını yanıtladı. Melek, Yafa’da bulunan Petrus’u çağırmasını söyledi.
	Bu sırada Petrus da garip bir görüm görüyordu. Şunu hatırlamalıyız ki o zamana kadar İsa Mesih’e iman eden herkes Yahudi ya da Yahudiliğe geçmiş kimselerdi. Ayrıca bir Yahudi için diğer uluslardan olanlar murdar sayılırdı. Onlarla oturup kalkmazlardı, kız alıp vermezlerdi, hatta aynı sofraya oturmazlardı. Tanrı, bunu Eski Antlaşmada böyle buyurdu ki Yahudiler etraflarındaki pagan uluslarla kaynaşıp günahlarına ortak olmasınlar. İşte bu yüzden domuz, tavşan ve deve gibi hayvanların etlerini yasakladı. Bu etler diğer etlerden daha kirli ya da kötü değil, yalnızca diğer uluslarla oturup kalkmasınlar diye Rab yemeklerini ayırdı. Ama bu görümde gökten pek çok ‘murdar’ hayvanın etini çarşafta indirip Petrus’un önüne seren Rab ona çok önemli bir mesaj veriyordu. Artık ayrılık bitti! Yabancılara ve yemeklerine murdar denilmeyecekti artık. (bkz. Markos 7:19) Aslında bununla Rab, Petrus’u Kornelius’la görüşmek üzere hazırlıyordu.
	Peki neden bu konuda farklı bir buyruk verdi Rab? Öncellikle şunu belirtmeliyiz ki Tanrı baştan beri tüm ulusları sever ve her milletten insanlar kurtarmak istemiştir. Ancak kutsal planını ilerletmek için Yahudi ulusunu seçti ve diğer ulusların gözünde bir emsal olsunlar diye onları ayırdı. İsrail, Tanrı’nın kutsallığını yansıtan bir ulus olacaktı ve böylece bütün ulusları Tanrı’ya çekeceklerdi. Ancak İsrail hep isyan etti ve sonunda onlara gönderilen Mesih’i bile yok etmeye kalktılar. Meğerki bu Tanrı’nın planının bir parçasıydı ve bu şekilde Rab kurtuluş kapısını bütün uluslara açtı. Fakat çoğunlukla Yahudi olan ilk Mesih imanlılarının buna alışması çok zor oldu. Ancak Rab’bin vermek istediği mesaj çok net ve açıktı: Mesih’in sağladığı kurtuluş herkes içindir. Evet, kim olursa olsun, çölün ücra bir köşesinde de olsa, İncil’in dediği gibi ‘Rab’be yakaran herkes kurtulacaktır (Romalılar 10:13).’

Haziran 27
ÖTEKİLER DE KURTULUYOR
Elçilerin İşleri 10:23-48
Ertesi gün Petrus kalktı, onlarla birlikte yola çıktı. Yafa'daki kardeşlerden bazıları da ona katıldı. 24İkinci gün Sezariye'ye vardılar. Bu arada Kornelius, akraba ve yakın dostlarını toplamış onları bekliyordu. 25Eve giren Petrus'u karşıladı, tapınırcasına ayaklarına kapandı. 26Petrus ise onu ayağa kaldırarak, “Kalk, ben de insanım” dedi. 27Petrus Kornelius'la konuşa konuşa içeri girdiğinde birçok insanın toplanmış olduğunu gördü. 28Onlara şöyle dedi: “Bir Yahudi'nin başka ulustan biriyle ilişki kurmasının, onu ziyaret etmesinin töremize aykırı olduğunu bilirsiniz. Oysa Tanrı bana, hiç kimseye bayağı ya da murdar dememem gerektiğini gösterdi. 29Bu nedenle, çağrıldığım zaman hiç itiraz etmeden geldim. Şimdi, beni ne amaçla çağırttığınızı sorabilir miyim?” 30Kornelius, “Üç gün önce bu sıralarda, saat üçte evimde dua ediyordum” dedi. “Birdenbire, parlak giysili bir adam önüme çıkıverdi. 31‘Kornelius’ dedi, ‘Tanrı senin duanı işitti, verdiğin sadakaları andı. 32Yafa'ya adam yolla, Petrus diye tanınan Simun'u çağırt. O, deniz kıyısında oturan derici Simun'un evinde kalıyor.’ 33Bunun üzerine sana hemen adam yolladım. Sen de lütfedip geldin. İşte şimdi biz hepimiz, Rab'bin sana buyurduğu her şeyi dinlemek üzere Tanrı'nın önünde toplanmış bulunuyoruz.” 34-35*O zaman Petrus söz alıp şöyle dedi: “Tanrı'nın insanlar arasında ayrım yapmadığını, ama kendisinden korkan ve doğru olanı yapan kişiyi, ulusuna bakmaksızın kabul ettiğini gerçekten anlıyorum. 36Tanrı'nın, herkesin Rabbi olan İsa Mesih aracılığıyla esenliği müjdeleyerek İsrailoğulları'na ilettiği bildiriden haberiniz vardır. 37-38Yahya'nın vaftiz çağrısından sonra Celile'den başlayarak bütün Yahudiye'de meydana gelen olayları, Tanrı'nın, Nasıralı İsa'yı nasıl Kutsal Ruh'la ve kudretle meshettiğini biliyorsunuz. İsa her yanı dolaşarak iyilik yapıyor, İblis'in baskısı altında olanların hepsini iyileştiriyordu. Çünkü Tanrı O'nunla birlikteydi. 39“Biz İsa'nın, Yahudiler'in ülkesinde ve Yeruşalim'de yaptıklarının hepsine tanık olduk. O'nu çarmıha gerip öldürdüler. 40Ama Tanrı O'nu üçüncü gün diriltti ve açıkça görünmesini sağladı. 41İsa halkın tümüne değil de, Tanrı'nın önceden seçtiği tanıklara –ölümden dirilmesinden sonra kendisiyle birlikte yiyip içen bizlere– göründü. 42Tanrı tarafından ölülerle dirilerin Yargıcı olarak atanan kişinin kendisi olduğunu halka duyurmamızı, buna tanıklık etmemizi buyurdu. 43Peygamberlerin hepsi O'nunla ilgili tanıklıkta bulunuyorlar. Şöyle ki, O'na inanan herkesin günahları O'nun adıyla bağışlanır.” 44Petrus daha bu sözleri söylerken Kutsal Ruh, konuşmayı dinleyen herkesin üzerine indi. 45Petrus'la birlikte gelen Yahudi imanlılar, Kutsal Ruh armağanının öteki uluslardan olanların da üzerine dökülmesini şaşkınlıkla karşıladılar. 46-47Çünkü onların, bilmedikleri dillerle konuşup Tanrı'yı yücelttiklerini duyuyorlardı. O zaman Petrus, “Bunlar, tıpkı bizim gibi Kutsal Ruh'u almışlar. Suyla vaftiz olmalarına kim engel olabilir?” dedi. 48Böylelikle onların İsa Mesih adıyla vaftiz olmalarını buyurdu. Sonra onlar Petrus'a, birkaç gün yanlarında kalması için ricada bulundular.

AÇIKLAMA: Gerçekten çok şaşırtıcı bir manzaraydı; Romalı bir yüzbaşı, köylü bir balıkçının ayaklarına kapanmıştı. Bu nasıl olabilirdi? Yüzbaşı Kornelius Tanrı’yı yürekten arayan samimi bir insandı ve bir meleğin buyruğu uyarınca Petrus’u çağırttı. Petrus ise Yahudi bir balıkçıydı ama Mesih İsa’nın ardından gittiği için Rab onun aracılığıyla büyük işler yaptı. İlk Kornelius’un evine girdiği zaman çekiniyordu çünkü Yahudi olarak öteki uluslardan kimselerle bir arada olması yasaktı. Ancak Rab bir kaç gün önce bir görümde Petrus’un bu önyargısını kırmıştı. Hatta kendisi toplanan gayri-Yahudilere şunu itiraf eder: ‘Tanrı bana, hiç kimseye bayağı ya da murdar dememem gerektiğini gösterdi.’ Kornelius’un onu neden çağırdığını öğrendikten sonra Petrus onlara Mesih İsa’dan ve Müjde’den söz etmeye başladı.
	Vaazının başında Petrus Tanrı’nın insanlar arasında ayrım yapmadığını ve kendisini arayan herkese kapısının açık olduğunu belirtir. Sonra İsa’nın, Kutsal Ruh’un gücüyle yaptığı mucizelerden söz etmeye başlar. Ardından Yahudiler O’nu öldürdülerse de Tanrı, İsa’yı ölümden diriltti. Böylece İsa Mesih ‘ölülerle dirilerin Yargıcı’ olarak atanmış oldu. Havarilerine diri olarak görünen Mesih onları olup bitenlerin tanıkları olarak görevlendirdi. Aslında baştan beri peygamberlerin yazıları da İsa Mesih’le ilgili gerçeklere tanıklık etmişti. Son olarak Mesih’e inanan herkesin günahları O’nun adıyla bağışlandığını söyledi. Petrus, şunu önemle anladı ki Mesih bütün ulusların kurtarıcısıydı. Ama daha konuşurken hiç beklemediği bir şey daha oldu.
	Daha sözünü bitirmeden Petrus’u dinleyen insanlar ansızın Kutsal Ruh’la dolup farklı dillerle konuşmaya başladılar. Bu da nereden çıktı? Aslında bu Petrus ve yanındaki Yahudi Mesih imanlıları için çok önemli bir belirtiydi. Çünkü bunu gördüklerinde  hemen Kutsal Ruh’un onların üzerinde indiği Pentikost gününü anımsadılar. O gün onlar da farklı dillerle konuştular. Yani bu mucizeyi sağlayarak öteki uluslardan bu insanların Yahudilerle aynı konumda olduklarını göstermiş oldu Tanrı. Bunu anlayan Petrus gayri-Yahudi olan bu kardeşlerinin vaftizini buyurdu. İlk kilise için bu çok büyük ve önemli bir adımdı. Rab çok açık bir şekilde toplumlar arasındaki duvarı yıkarak Yahudiler’in önyargısını kırdı. Elçi Pavlus daha sonra şunu yazacaktır: ‘Çünkü Mesih’in kendisi barışımızdır. Kutsal Yasa’yı buyrukları ve kurallarıyla birlikte etkisiz kılarak iki topluluğu birleştirdi, aradaki engel duvarını, yani düşmanlığı kendi bedeninde yıktı (Efesliler 2:14).’ Hamdolsun bu sayede Yahudi olmayan bizler de İsa Mesih topluluğuna dâhil olup kurtuluşa erişebiliyoruz.




Haziran 28
HRİSTİYANLIK’IN YAYILIŞI
Elçilerin İşleri 11:1-30
1Elçilerle bütün Yahudiye'deki kardeşler, öteki ulusların da Tanrı'nın sözünü kabul ettiklerini duydular. 2Ama Petrus Yeruşalim'e gittiği zaman sünnet yanlıları onu eleştirdiler. 3“Sünnetsiz kişilerin evine gidip yemek yemişsin!” dediler. 4Petrus baştan başlayarak olanları tek tek onlara anlattı. 5“Ben Yafa Kenti'nde dua ediyordum” dedi. “Kendimden geçerek bir görüm gördüm. Büyük bir çarşafı andıran bir nesnenin dört köşesinden sarkıtıldığını, bunun gökten inip benim bulunduğum yere kadar geldiğini gördüm. 6Gözlerimi çarşafa dikip dikkatle baktım. Çarşafın içinde, yeryüzünde yaşayan dört ayaklılar, yabanıl hayvanlar, sürüngenler ve kuşlar gördüm. 7Sonra bir sesin bana, ‘Kalk, Petrus, kes ve ye!’ dediğini işittim. 8“ ‘Asla olmaz, ya Rab!’ dedim. ‘Ağzıma hiçbir zaman bayağı ya da murdar bir şey girmedi.’ 9“Ses ikinci kez gökten geldi: ‘Tanrı'nın temiz kıldıklarına sen bayağı deme’ dedi. 10Bu, üç kez tekrarlandı; sonra her şey yeniden göğe alındı. 11“Tam o sırada Sezariye'den bana gönderilen üç kişi, bulunduğumuz evin önünde durdular. 12Ruh bana, ayrım gözetmeden onlarla birlikte gitmemi söyledi. Bu altı kardeş de benimle geldiler, varıp adamın evine girdik. 13Adam bize, evinde beliren meleği nasıl gördüğünü anlattı. Melek ona şöyle demiş: ‘Yafa'ya adam yolla, Petrus diye tanınan Simun'u çağırt. 14O sana, senin ve bütün ev halkının kurtuluş bulacağı sözler söyleyecek.’ 15“Ben konuşmaya başlayınca Kutsal Ruh, başlangıçta bizim üzerimize indiği gibi, onların da üzerine indi. 16*O zaman Rab'bin söylediği şu sözü anımsadım: ‘Yahya suyla vaftiz etti, sizler ise Kutsal Ruh'la vaftiz edileceksiniz.’ 17Böylelikle Tanrı, Rab İsa Mesih'e inanmış olan bizlere verdiği armağanın aynısını onlara verdiyse, ben kimim ki Tanrı'ya karşı koyayım?” 18Bunları dinledikten sonra yatıştılar. Tanrı'yı yücelterek şöyle dediler: “Demek ki Tanrı, tövbe etme ve yaşama kavuşma fırsatını öteki uluslara da vermiştir.” 19*İstefanos'un öldürülmesiyle başlayan baskı sonucu dağılan imanlılar, Fenike, Kıbrıs ve Antakya'ya kadar gittiler. Tanrı sözünü sadece Yahudiler'e duyuruyorlardı. 20Ama içlerinden Kıbrıslı ve Kireneli olan bazı adamlar Antakya'ya gidip Grekler'le de konuşmaya başladılar. Onlara Rab İsa'yla ilgili Müjde'yi bildirdiler. 21Onların arasında etkin olan Rab'bin gücü sayesinde çok sayıda kişi inanıp Rab'be döndü. 22Olup bitenlerin haberi, Yeruşalim'deki kiliseye ulaştı. Bunun üzerine imanlılar Barnaba'yı Antakya'ya gönderdiler. 23-24Kutsal Ruh'la ve imanla dolu, iyi bir adam olan Barnaba, Antakya'ya varıp Tanrı lütfunun meyvelerini görünce sevindi. Herkesi, candan ve yürekten Rab'be bağlı kalmaya özendirdi. Sonuç olarak Rab'be daha birçok kişi kazanıldı. 25-26Sonra Barnaba, Saul'u aramak için Tarsus'a gitti. Onu bulunca da Antakya'ya getirdi. Böylece Barnaba'yla Saul bir yıl boyunca oradaki inanlılar topluluğuyla bir araya gelerek büyük bir kitleyi eğittiler. Öğrencilere ilk kez Antakya'da Mesihçiler adı verildi. 27O günlerde Yeruşalim'den Antakya'ya bazı peygamberler geldi. 28*Bunlardan Hagavos adlı biri ortaya çıkıp bütün dünyada şiddetli bir kıtlık olacağını Ruh aracılığıyla bildirdi. Bu kıtlık, Klavdius'un imparatorluğu sırasında oldu. 29Öğrenciler, her biri kendi gücü oranında, Yahudiye'de yaşayan kardeşlere gönderilmek üzere yardım toplamayı kararlaştırdılar. 30Bu kararı yerine getirip bağışlarını Barnaba ve Saul'un eliyle kilisenin ihtiyarlarına* gönderdiler.

AÇIKLAMA: Bundan 2000 yıl önce Roma İmparatorluğu’nun ücra bir köşesinde, ilk filizlerini Yahudiler arasında veren Hristiyanlık inancı nasıl oldu da bugün dünyanın her ülkesinde köklenmiş her ulustan mensup sahibidir? İşte bu bölüm Hristiyanlığın diğer uluslara nasıl açıldığını anlatır. Petrus’un Kornelius’un evinde başına gelenler hızlı bir şekilde etrafa yayılmaya başladı. İlk Mesih imanlıları arasında bu bomba gibi patladı – gayri-Yahudi biri nasıl Mesih’e inanır? Yeruşalim’de bulunan özellikle muhafazakâr kesimden iman eden bazı Yahudiler hemen Petrus’u sorguya çektiler. Petrus olanları anlattıktan sonra sözünü şununla bitirdi: ‘Tanrı, Rab İsa Mesih’e inanmış olan bizlere verdiği armağanın aynısını onlara verdiyse, ben kimim ki Tanrı’ya karşı koyayım?’ Evet, bu hareketin başında ne Petrus ne de Pavlus vardı – Tanrı’nın kendisi Mesih’in müjdesini ilerletiyordu. O zaman imanlılar anladılar ki ‘tövbe etme ve yaşama kavuşma fırsatını’ diğer uluslara uzatan Rab’bin kendisiydi.
	Bu olaylardan ilham alan bir takım imanlı Antakya’ya gidip oradaki Grek’lere Mesih İsa’dan söz etmeye başladılar. Aralarında etkin olan Tanrı’nın gücü sayesinde çok sayıda gayri-Yahudi imana gelip Rab’be döndü. Bunu duyan başkent Yahudileri yine şaşkına döndü o yüzden durumu kontrol etmek için Barnaba’yı Antakya’ya gönderdiler. Oraya varınca her yerde Tanrı’nın lütfunun eserleriyle karşılaşan Barnaba bu hareketin Tanrı’dan olduğunu tespit etti. Hatta Saul’u yanına alarak var güçleriyle yeni kurulan Antakya Kilisesi’ne destek verdiler. Böylece Grekler arasında ilk kilise kuruldu. Aslında ilginçtir ki imanlılar ilk defa Antakya’da ‘Hristiyan’ lakabını aldılar. Grekçe dilinde ‘Hristiyanos’ demek Mesihçiler ya da Mesih izleyicisi. Büyük olasılıkla imanlılar hep Mesih’ten söz ediyorlardı o yüzden etraflarındaki insanlar belki alaycı bir şekilde onlara bu lakabı taktılar. Ama imanlılar lakabı beğendiler çünkü inancımızın özü Mesih’in kendisidir.
	İşte Hristiyanlık bu şekilde dünya sahnesine çıktı ve kısa bir süre sonra her yere yayıldı. Arkasında bir devlet gücü ya da askeri kuvvet yoktu. Tersine imanlılar çoğu zaman gördükleri zulümden dolayı sağa sola kaçarak yaydılar. Ama gittikleri her yerde Mesih’i anlattılar. Uğradıkları her şehre Mesih’in sevgisini duyurdular. Arkalarındaki tek güç Tanrı’nın gücüydü. Onlar da İsa Mesih’in buyruğu uyarınca bütün ulusları İsa’nın öğrencileri olmak üzere çağırdılar. Böylece kilise köklendi ve büyüdü. Özde Hristiyanlık budur – Mesih’i izlemek. Esasında buna odaklanırsak daha iyi ederiz.





Haziran 29
İLAHİ ADALET
Elçilerin İşleri 12:1-25
1O sırada kral Hirodes, kiliseden bazı kişilere eziyet etmeye başladı. 2Yuhanna'nın kardeşi Yakup'u kılıçla öldürttü. 3Yahudiler'in bundan memnun kaldığını görünce ardından Petrus'u da yakalattı. Bunu, Mayasız Ekmek Bayramı sırasında yaptı. 4*Petrus'u tutuklatıp hapse attırdı ve dörder kişilik dört takım askerin gözetimine teslim etti. Fısıh Bayramı'ndan sonra onu halkın önünde yargılamak niyetindeydi. 5Bu nedenle Petrus hapiste tutuldu. Ama inanlılar topluluğu onun için Tanrı'ya hararetle dua ediyordu. 6Petrus, Hirodes'in kendisini yargılayacağı günden önceki gece, çift zincirle bağlı olarak iki askerin arasında uyuyordu. Kapıda duran nöbetçiler de zindanın güvenliğini sağlıyordu. 7Birdenbire Rab'bin bir meleği göründü ve hücrede bir ışık parladı. Melek, Petrus'un böğrüne dokunup onu uyandırdı. “Çabuk, kalk!” dedi. O anda zincirler Petrus'un bileklerinden düştü. 8Melek ona, “Kuşağını bağla, çarıklarını giy” dedi. Petrus da söyleneni yaptı. “Abanı giy, beni izle” dedi melek. 9Petrus onu izleyerek dışarı çıktı. Ama meleğin yaptığının gerçek olduğunu anlamıyor, bir görüm gördüğünü sanıyordu. 10Birinci ve ikinci nöbetçiyi geçerek kente açılan demir kapıya geldiler. Kapı, önlerinde kendiliğinden açıldı. Dışarı çıkıp bir sokak boyunca yürüdüler, sonra melek ansızın Petrus'un yanından ayrıldı. 11O zaman kendine gelen Petrus, “Rab'bin bana meleğini gönderdiğini şimdi gerçekten anlıyorum” dedi. “O beni Hirodes'in elinden ve Yahudi halkının uğrayacağımı umduğu bütün belalardan kurtardı.” 12Petrus olanların farkına varınca Markos diye tanınan Yuhanna'nın annesi Meryem'in evine gitti. Orada birçok kişi toplanmış dua ediyordu. 13Petrus'un dış kapıyı çalması üzerine Roda adlı bir hizmetçi kız kapıya bakmaya gitti. 14Petrus'un sesini tanıyan kız, sevincinden kapıyı açmadan tekrar içeri koşarak, “Petrus kapıda duruyor!” diye haber verdi. 15“Çıldırmışsın sen!” dediler ona. Ama kız üsteleyince, “Onun meleği olmalı” dediler. 16Petrus ise kapıyı çalmaya devam etti. Kapıyı açıp onu görünce şaşıp kaldılar. 17Petrus, eliyle susmalarını işaret ederek Rab'bin onu zindandan nasıl çıkardığını anlattı. Sonra, “Bu haberleri Yakup'la öbür kardeşlere iletin” diyerek oradan ayrılıp başka bir yere gitti. 18Askerler sabahleyin büyük bir telaşa kapıldılar. Birbirlerine, “Petrus'a ne oldu?” diye sordular. 19Hirodes onu arattı, bulamayınca da nöbetçileri sorguya çekti ve idam edilmeleri için buyruk verdi. Bundan sonra Hirodes, Yahudiye'den Sezariye'ye gidip bir süre orada kaldı. 20Bu arada Sur ve Sayda halklarına ateş püskürüyordu. Bunlar birleşip kendisiyle görüşmeye geldiler. Önce kralın başdanışmanı Vlastus'u kendi taraflarına çekerek barış isteğinde bulundular. Çünkü kendi ülkelerinin gereksindiği yiyecekler kralın ülkesinden sağlanıyordu. 21Belirlenen günde krallık giysilerini giyen Hirodes tahtına oturarak halka bir konuşma yaptı. 22Halk, “Bu bir insanın sesi değil, bir ilahın sesidir!” diye bağırıyordu. 23O anda Rab'bin bir meleği Hirodes'i vurdu. Çünkü Tanrı'ya ait olan yüceliği kendine mal etmişti. İçi kurtlarca kemirilerek can verdi. 24Tanrı'nın sözü ise yayılıyor, etkisini artırıyordu. 25Görevlerini tamamlayan Barnaba'yla Saul, Markos diye tanınan Yuhanna'yı yanlarına alarak Yeruşalim'den döndüler.

AÇIKLAMA: Tanrı’ya küstahça karşı gelen birçok kişi vardır bu dünyada. Onlara kimsenin dokunamayacağına, başlarına bir şey gelmeyeceğinden emin gibiler. Fakat er ya da geç Tanrı adaletini gösterecektir. Burada karşılaştığımız Hirodes; İncil’de geçen üçüncü Hirodes. Onun dedesi Büyük Hirodes, Mesih’i daha bebekten öldürmeye kalkışandı. İkinci Hirodes İsa’yı yargılarken onunla alay eden kraldı. Bu Hirodes ise hepsini aştı. Agripa diye bilinen üçüncü Hirodes başlarda kilisenin önderlerini tek tek öldürmeye niyet etti. Yakup’u öldürdükten sonra Petrus’u da hapse attırdı. Ancak Mesih imanlıları kurtulması için hararetle dua etmeye başladılar. O gece Rab harika bir mucize gerçekleştirdi. Petrus da ölümden hiç korkmuyordu ki mışıl mışıl uyuyordu. Ansızın bir melek yanında belirdi ve askerler arasında bağlı bulunan Petrus’u kaldırdı. Birden zincirler bileklerinden düştü. Meleği izlerken önünden cezaevinin bütün kapıları açıldı. Hala şaşkınlık içinde olan Petrus bir anda kendini sokakta buldu. Hemen imanlıların toplandığı yere gitti ve kapıyı çaldı. Kapıya gelen kız Petrus’un sesini duyunca sevinçten kapıyı açmadan içerdeki herkese haber verdi. Tam bunun için dua eden imanlılar başta inanamadılar ama sonra Petrus’u görünce çok sevindiler. Böylece Rab, Hirodes’in planlarını boşa çıkardı.
	O sırada Hirodes’in Sur ve Sayda halkıyla bir takım sorunları oldu. Onlar kralın merhametine sığınmak için bir gün huzuruna çıktılar. Karşılarına büyük bir tantanayla çıkan Kral’ın gururunu okşamak için onu yüksek sesle pohpohlamaya başladılar.  Kral’ın konuşmanın ardından ‘Bu bir insanın sesi değil, bir ilahın sesidir’ diyerek onu övdüler. Buna inanmaya başlayan Hirodes bir anda gururla kabarmaya başladı. Ancak birden Rab meleğini göndererek kibirli kralı yere çaldı. İçi kurtlarca kemirilerek can verdi. Böylece Rab’bin halkına el uzatan Hirodes, gerçek Tanrı’nın adaletiyle karşı karşıya geldi. Mesih imanlılarının ise bütün bu zulümlere ve tehditlere rağmen sayıları çoğalmaya devam etti..
Çoğu zaman Rab’bin adaletini bu kadar net bir şekilde göremeyiz. Hatta bazen ‘Tanrı adaletsizlikleri görmüyor mu?’ diye isyan da edebiliriz. Peygamber Davut da 73. Mezmur’da Tanrı’ya aynı şekilde sitem eder. Ama mezmurun sonunda şunu yazar: ‘Bunu anlamak için düşündüğümde, zor geldi bana, Tanrı’nın Tapınağına girene dek; o zaman anladım sonlarının ne olacağını. Gerçekten onları kaygan yere koyuyor, yıkıma sürüklüyorsun. Nasıl da bir anda yok oluyor, siliniveriyorlar dehşet içinde!’ Tanrı’ya inanan bize düşen ise ilk imanlıların yaptığı gibi sadakatle dua etmektir. Rab bizi şimdilik kurtarsa da kurtarmasa günün sonunda adaletini göstereceğine emin olabiliriz.

Haziran 30
KIBRIS’A MÜJDE
Elçilerin İşleri 13:1-12
1Antakya'daki kilisede peygamberler ve öğretmenler vardı: Barnaba, Niger denilen Şimon, Kireneli Lukius, bölge kralı Hirodes'le birlikte büyümüş olan Menahem ve Saul. 2Bunlar Rab'be tapınıp oruç* tutarlarken Kutsal Ruh kendilerine şöyle dedi: “Barnaba'yla Saul'u, kendilerini çağırmış olduğum görev için bana ayırın.” 3Böylece oruç tutup dua ettikten sonra, Barnaba'yla Saul'un üzerine ellerini koyup onları yolcu ettiler. 4Kutsal Ruh'un buyruğuyla yola çıkan Barnaba'yla Saul, Selefkiye'ye gittiler, oradan da gemiyle Kıbrıs'a geçtiler. 5Salamis'e varınca Yahudiler'in havralarında Tanrı'nın sözünü duyurmaya başladılar. Yuhanna'yı da yardımcı olarak yanlarına almışlardı. 6Adayı baştan başa geçerek Baf'a geldiler. Orada büyücü ve sahte peygamber Baryeşu adında bir Yahudi'yle karşılaştılar. 7-8Baryeşu, Vali Sergius Pavlus'a yakın biriydi. Akıllı bir kişi olan vali, Barnaba'yla Saul'u çağırtıp Tanrı'nın sözünü dinlemek istedi. Ne var ki Baryeşu –büyücü anlamına gelen öbür adıyla Elimas– onlara karşı koyarak valiyi iman etmekten caydırmaya çalıştı. 9-10Ama Kutsal Ruh'la dolan Saul, yani Pavlus, gözlerini Elimas'a dikerek, “Ey İblis'in oğlu!” dedi. “Yüreğin her türlü hile ve sahtekârlıkla dolu; doğru olan her şeyin düşmanısın. Rab'bin düz yollarını çarpıtmaktan vazgeçmeyecek misin? 11İşte şimdi Rab'bin eli sana karşı kalktı. Kör olacaksın, bir süre gün ışığını göremeyeceksin.” O anda adamın üzerine bir sis, bir karanlık çöktü. Dört dönerek, elinden tutup kendisine yol gösterecek birilerini aramaya başladı. 12Olanları gören vali, Rab'le ilgili öğretiyi hayranlıkla karşıladı ve iman etti.

AÇIKLAMA: Yeruşalim’de başlayan ilk Kilise hareketi dalga dalga etrafa yayılıp giderek büyüdü. Önce Samiriye, sonra Antakya ve şimdi Kıbrıs’a ulaştı. Burada Barnaba ile Saul’in ilk müjdeleme seyahatini okuyoruz. Anlaşılan şu ki kendileri Rab’den bir çağrı aldılar ama Antakya Kilisesi’nin diğer önderleri onları göndermek istemiyorlardı. O yüzden bu konu üzerinde oruç tutarak dua etmeye karar verdiler. Bunun sonucunda Kutsal Ruh belirgin bir şekilde herkesin yüreğine aynı mesajı verdi: ‘Barnaba’yla Saul’u  ben gönderiyorum.’ Kitabın başından beri gördüğümüz gibi bu işlerin arkasındaki asıl güç elçiler değil; Kutsal Ruh’un kendisidir.
	Böylece Saul ve Barnaba, Kıbrıs’a yelken açtılar. Tarihten öğrendiğimiz kadarıyla Barnaba; Salamis doğumlu, Yahudi bir Kıbrıslıydı. O yüzden doğal olarak ilkin memleketine uğrayarak başladılar. O günlerde Salamis, adanın en büyük ve en zengin kentiydi. Salamis’teki kalabalık Yahudi nüfusundan dolayı birden fazla havra vardı ve Saul eskiden din bilgini olduğu için sinagoglarda rahatlıkla öğretebiliyordu. Elçiler oradan adanın öbür ucuna Baf’a geçtiler. Orada ilginç bir manzarayla karşılaştılar. Bir yandan Sergius Pavlus adında çok ilgili bir vali vardı. Diğer yandan Elimas adında bir büyücü de vardı. Kendine ‘Baryeşu’ yani ‘İsa’nın Oğlu’ ismini yakıştırdı ama esasında sahte bir peygamberdi. Vali Mesih’in müjdesini anlamaya çalışırken Elimas onu iman etmekten caydırmaya çalışıyordu. Bu noktada yine Kutsal Ruh devreye girdi ve Saul’un ağzından Baryeşu’ya şöyle seslendi: ‘Ey İblis’in oğlu, yüreğin her türlü hile ve sahtekârlıkla dolu... kör olacaksın!’ Bir anda üzerine zifiri karanlık üzerine çöktü ve göremez oldu. Olup bitenleri gören Sergius Pavlus hayret içinde hemen İsa Mesih’e iman etti. Mesih’in çok önceden söylediği gibi ‘Ben Kilisemi kuracağım ve ölüler diyarının kapıları ona karşı direnemeyecektir (Matta 16:18).’

İşte Mesih’in müjdesi bu şekilde Kıbrıs adasına geldi. Saul ilk defa Kıbrıs adasında Grekçe bir isim alarak ‘Pavlus’ olarak anılmaya başladı. Belki Vali Sergius Pavlus ona ismini bağışladı, belki de Grekler arasında kabul görmek için bunu yaptı, tam olarak bilinmiyor. Ama bu adada eski Saul- güçlü Pavlus oldu. Yine kilisenin tarihinden öğrendiğimiz kadarıyla daha sonra Barnaba ve Markos adaya geri döndüler. İmanlı sayısı çoğalması üzerinde büyük bir tepki topladılar ve korkunç bir zulüm başladı. Tüm bunlara özellikle Barnaba hedef oldu ve kendi hemşerileri tarafından taşlanarak öldürüldü. Yeğeni Markos cesedini alıp Salamis şehrinin hemen dışına gömdü. Ama asırlar sonra Mesih’in Kilisesi hala sapasağlam ve dünyanın her tarafında büyümektedir. İki adamın Kutsal Ruh’un gücüyle yaptıkları da hala anılıyor ve binlerce insana ilham kaynağı oluyor. İşte Tanrı’nın kendisine tamamen teslim olmuş imanlılarla yapamayacağı bir şey yoktur.
Temmuz 1
ANADOLU’YA MÜJDE
Elçilerin İşleri 13:13-52
13Pavlus'la beraberindekiler Baf'tan denize açılıp Pamfilya bölgesinin Perge Kenti'ne gittiler. Yuhanna ise onları bırakıp Yeruşalim'e döndü. 14Onlar Perge'den yollarına devam ederek Pisidya sınırındaki Antakya'ya geçtiler. Şabat Günü havraya girip oturdular. 15Kutsal Yasa ve peygamberlerin yazıları okunduktan sonra, havranın yöneticileri onlara, “Kardeşler, halka verecek bir öğüdünüz varsa buyurun, konuşun” diye haber yolladılar. 16Pavlus ayağa kalktı, eliyle bir işaret yaparak, “Ey İsrailliler ve Tanrı'dan korkan* yabancılar, dinleyin” dedi. 17-18**“Bu halkın, yani İsrail'in Tanrısı, bizim atalarımızı seçti ve Mısır'da gurbette yaşadıkları süre içinde onları büyük bir ulus yaptı. Sonra güçlü eliyle onları oradan çıkardı, çölde yaklaşık kırk yıl onlara katlandı. 19-20**Kenan ülkesinde yenilgiye uğrattığı yedi ulusun topraklarını İsrail halkına miras olarak verdi. Bütün bunlar aşağı yukarı dört yüz elli yıl sürdü. “Sonra Tanrı, Peygamber Samuel'in zamanına kadar onlar için hakimler yetiştirdi. 21*Halk bir kral isteyince, Tanrı onlar için Benyamin oymağından Kiş oğlu Saul'u yetiştirdi. Saul kırk yıl krallık yaptı. 22**Tanrı, onu tahttan indirdikten sonra onlara kral olarak Davut'u başa geçirdi. Onunla ilgili şu tanıklıkta bulundu: ‘İşay oğlu Davut'u gönlüme uygun bir adam olarak gördüm, o her istediğimi yapar.’ 23Tanrı, verdiği sözü tutarak bu adamın soyundan İsrail'e bir Kurtarıcı, İsa'yı gönderdi. 24*İsa'nın gelişinden önce Yahya, bütün İsrail halkını, tövbe edip vaftiz olmaya çağırdı. 25*Yahya görevini tamamlarken şöyle diyordu: ‘Beni kim sanıyorsunuz? Ben Mesih değilim. Ama O benden sonra geliyor. Ben O'nun ayağındaki çarığın bağını çözmeye bile layık değilim.’ 26“Kardeşler, İbrahim'in soyundan gelenler ve Tanrı'dan korkan yabancılar, bu kurtuluş bildirisi bize gönderildi. 27Çünkü Yeruşalim'de yaşayanlar ve onların yöneticileri İsa'yı reddettiler. O'nu mahkûm etmekle her Şabat Günü okunan peygamberlerin sözlerini yerine getirmiş oldular. 28*O'nda ölüm cezasını gerektiren herhangi bir suç bulamadıkları halde, Pilatus'tan O'nun idamını istediler. 29*O'nunla ilgili yazılanların hepsini yerine getirdikten sonra O'nu çarmıhtan indirip mezara koydular. 30Ama Tanrı O'nu ölümden diriltti. 31*İsa, daha önce kendisiyle birlikte Celile'den Yeruşalim'e gelenlere günlerce göründü. Bu kişiler şimdi halka O'nun tanıklığını yapıyor. 32-33*“Biz de size Müjde'yi duyuruyoruz: Tanrı İsa'yı diriltmekle, atalarımıza verdiği sözü, onların çocukları olan bizler için yerine getirmiştir. İkinci Mezmur'da da yazıldığı gibi: 
‘Sen benim Oğlum'sun,
Bugün ben sana Baba oldum.’
34*“Tanrı, O'nu asla çürümemek üzere ölümden dirilttiğini şu sözlerle belirtmiştir:
‘Size, Davut'a söz verdiğim
Kutsal ve güvenilir nimetleri vereceğim.’
35*“Bunun için başka bir yerde de şöyle der:
‘Kutsalının çürümesine izin vermeyeceksin.’
36“Davut, kendi kuşağında Tanrı'nın amacı uyarınca hizmet ettikten sonra gözlerini yaşama kapadı, ataları gibi gömüldü ve bedeni çürüyüp gitti. 37Oysa Tanrı'nın dirilttiği Kişi'nin bedeni çürümedi. 38-39Dolayısıyla kardeşler, şunu bilin ki, günahların bu Kişi aracılığıyla bağışlanacağı size duyurulmuş bulunuyor. Şöyle ki, iman eden herkes, Musa'nın Yasası'yla aklanamadığınız her suçtan O'nun aracılığıyla aklanır. 40-41*Dikkat edin, peygamberlerin sözünü ettiği şu durum sizin başınıza gelmesin:
‘Bakın, siz alay edenler,
Şaşkına dönüp yok olun!
Sizin gününüzde bir iş yapıyorum,
Öyle bir iş ki, biri size anlatsa inanmazsınız.’ ”
42Pavlus'la Barnaba havradan çıkarken halk onları, bir sonraki Şabat Günü aynı konular üzerinde konuşmaya çağırdı. 43Havradaki topluluk dağılınca, Yahudiler ve Yahudiliğe dönüp Tanrı'ya tapan yabancılardan birçoğu onların ardından gitti. Pavlus'la Barnaba onlarla konuşarak onları devamlı Tanrı'nın lütfunda yaşamaya özendirdiler. 44Ertesi Şabat Günü kent halkının hemen hemen tümü Rab'bin sözünü dinlemek için toplanmıştı. 45Kalabalığı gören Yahudiler büyük bir kıskançlık içinde, küfürlerle Pavlus'un söylediklerine karşı çıktılar. 46Pavlus'la Barnaba ise cesaretle karşılık verdiler: “Tanrı'nın sözünü ilk önce size bildirmemiz gerekiyordu. Siz onu reddettiğinize ve kendinizi sonsuz yaşama layık görmediğinize göre, biz şimdi öteki uluslara gidiyoruz. 47*Çünkü Rab bize şöyle buyurmuştur:
‘Yeryüzünün dört bucağına kurtuluş götürmen için
Seni uluslara ışık yaptım.’ ”
48Öteki uluslardan olanlar bunu işitince sevindiler ve Rab'bin sözünü yücelttiler. Sonsuz yaşam için belirlenmiş olanların hepsi iman etti. 49Böylece Rab'bin sözü bütün yörede yayıldı. 50Ne var ki Yahudiler, Tanrı'ya tapan saygın kadınlarla kentin ileri gelen erkeklerini kışkırttılar, Pavlus'la Barnaba'ya karşı bir baskı hareketi başlatıp onları bölge sınırlarının dışına attılar. 51*Bunun üzerine Pavlus'la Barnaba, onlara bir uyarı olsun diye ayaklarının tozunu silkerek Konya'ya gittiler. 52Öğrenciler ise sevinç ve Kutsal Ruh'la doluydu.

AÇIKLAMA: Pavlus’la Barnaba, Kıbrıs’tan sonra  Anadolu’ya yöneldiler. Antalya doğusunda bulunan Perge kentine uğradıktan sonra İç Anadolu’daki Pisidya Antakya’sı şehrine geldiler. Burada Pavlus’un ilk vaazına şahit oluyoruz. Havrada bulunanlara Pavlus hep Eski Antlaşmadan Yahudiler’in bildiklerinden örnek göstererek Mesih’in müjdesini anlatır. Sonuçta Mesih yeni bir kavram değildi. Peygamberler çok önceden büyük bir kurtarıcının gelişini müjdelediler. İsa’nın ismi de ‘kurtarıcı’ demek. Kendisinden önce Yahya, O’ndan söz ederek halkı tövbeye çağırdı. Ama sonra çok ironik bir şey oldu. Yahudilerin büyük heyecanla bekledikleri Mesih yine aynı toplum tarafından reddedildi. Pavlus’un dediğine göre: “O’nun mahkûm etmekle her Şabat Günü okunan peygamberlerin sözlerini yerine getirmiş oldular.” Çünkü Mesih’i vaat eden peygamber sözleri aynı zamanda O’nun büyük bir ihanete uğrayıp çarmıha gerileceğini de söylemişti. Böylece Yahudiler farkında olmadan Kutsal Yazılarının sözlerini yerine getirmiş oldular. Ama Mesih öldüyse de Tanrı O’nu ölümden diriltti. İşte esas müjde dediğimiz budur: hepimiz günahlarımızla Tanrı’ya ihanet edip Mesih’in ölümüne sebep olduysak da Rab Tanrı, İsa’yı ölümden dirilterek kendisine iman eden herkese sonsuz yaşama kavuşma fırsatını tanıdı. Elçi Pavlus sözünü şununla bitiriyor: ‘Şunu bilin ki, günahların bu kişi aracılığıyla bağışlanacağı size duyurulmuş bulunuyor. ‘ Harika bir şey! İnsanın bütün günahlarından bir kerede kurtulması için Tanrı mükemmel bir kapı açtı. O kapı İsa Mesih’tir.
	Konuşması ardından pek çok kişi büyük heyecanla elçilerin söylediklerini daha çok dinlemek için onları izledi. Birçokları da Mesih’e iman etti ve böylece Anadolu’daki ilk Hristiyanlar oldular. Bir hafta sonra Şabat Günü’nde Pavlus’la Barnaba sinagogda yine konuştular ama Yahudiler diğer insanların ilgisini görünce kıskandılar ve elçilerle çatışmaya başladılar. Pavlus bu sert tavırlarını görünce onlardan ayrılıp iman edenlerle ilgilenmeye başladı ve kısa bir süre içinde Mesih’in müjdesi bütün bölgeye yayıldı. Ama kinle dolan Yahudiler bununla yetinmediler, elçileri oradan kovdurana kadar uğraştılar. Böylece elçiler o yöreyi bırakmak zorunda kaldılar. Ama tüm bunlara rağmen oradaki Mesih öğrencileri büyük bir sevinçle Kutsal Ruh’un yönetiminde devam ettiler. Aslında bu müjdenin yayılışı hiç bir zaman kolay olmadı. Mesih dediği gibi: ‘Köle efendisinden üstün değildir. Bana zulmettilerse, size de zulmedecekler (Yuhanna 15:20).’ Ama neden? İnsanlar bu kadar harika bir müjdeyi neden reddetsinler ki? Çünkü bu müjde karanlığı bertaraf eden güçlü bir ışıktır. Ancak karanlıktan hoşlanan ve kötü işlerle uğraşan kimseler yaptıklarını aydınlatan ışığı hiç sevmezler, hatta onu söndürmek için ellerinden geleni yaparlar. Ama İncil’in dediği gibi: ‘Işık karanlıkta parlar, karanlık onu alt edemedi (Yuhanna 1:5).’ İki bin sene sonra tüm zulümlere rağmen bu ışık hala parlamakta ve dünyanın en karanlık köşesini dahi aydınlatmaktadır.



Temmuz 2
KONYA’YA MÜJDE
Elçilerin İşleri 14:1-28
1Aynı şekilde Konya'da da Yahudiler'in havrasına giren Pavlus'la Barnaba öyle etkili konuştular ki, hem Yahudiler'den hem de Grekler'den çok kişi iman etti. 2Ama inanmayan Yahudiler, öteki uluslardan olanları kardeşlere karşı kışkırtarak zihinlerini bulandırdılar. 3Orada uzunca bir süre kalan Pavlus'la Barnaba, Rab hakkında cesaretle konuşuyorlardı. Rab de onlara belirtiler ve harikalar yapma gücü vererek kendi lütfunu açıklayan bildiriyi doğruladı. 4Kent halkı ikiye bölündü. Bazıları Yahudiler'in, bazıları da elçilerin tarafını tuttu. 5Yahudiler'le öteki uluslardan olanlar ve bunların yöneticileri, elçileri hırpalayıp taşa tutmak için düzen kurdular. 6-7Bunu öğrenen Pavlus'la Barnaba, Likaonya'nın Listra ve Derbe kentlerine ve çevre bölgeye kaçarak oralarda da Müjde'yi yaydılar. 8Listra'da, ayakları tutmayan bir adam vardı. Doğuştan kötürümdü, hiç yürüyemiyordu. 9-10Pavlus'un söylediklerini dinledi. Onu dikkatle süzen Pavlus, iyileştirilebileceğine imanı olduğunu görerek yüksek sesle ona, “Kalk, ayaklarının üzerinde dur!” dedi. Adam yerinden fırlayıp yürümeye başladı. 11Pavlus'un ne yaptığını gören halk Likaonya dilinde, “Tanrılar insan kılığına girip yanımıza inmiş!” diye haykırdı. 12Barnaba'ya Zeus, Pavlus'a da konuşmada öncülük ettiği için Hermes adını taktılar. 13Kentin hemen dışında bulunan Zeus Tapınağı'nın kâhini kent kapılarına boğalar ve çelenkler getirdi, halkla birlikte elçilere kurban sunmak istedi. 14Ne var ki elçiler, Barnaba'yla Pavlus, bunu duyunca giysilerini yırtarak kalabalığın içine daldılar. 15“Efendiler, neden böyle şeyler yapıyorsunuz?” diye bağırdılar. “Biz de sizin gibi insanız, aynı yaradılışa sahibiz. Size müjde getiriyoruz. Sizi bu boş şeylerden vazgeçmeye, yeri, göğü, denizi ve bunların içindekilerin hepsini yaratan, yaşayan Tanrı'ya dönmeye çağırıyoruz. 16Geçmiş çağlarda Tanrı, bütün ulusların kendi yollarından gitmelerine izin verdi. 17Yine de kendini tanıksız bırakmadı. Size iyilik ediyor. Gökten yağmur yağdırıyor, çeşitli ürünleriyle mevsimleri düzenliyor, sizi yiyecekle doyurup yüreklerinizi sevinçle dolduruyor.” 18Bu sözlerle bile halkın kendilerine kurban sunmasını güçlükle engelleyebildiler. 19Ne var ki, Antakya ve Konya'dan gelen bazı Yahudiler, halkı kendi taraflarına çekerek Pavlus'u taşladılar; onu ölmüş sanarak kentin dışına sürüklediler. 20Ama öğrenciler çevresinde toplanınca Pavlus ayağa kalkıp kente döndü. Ertesi gün Barnaba'yla birlikte Derbe'ye gitti. 21-22O kentte de Müjde'yi duyurup birçok öğrenci edindiler. Pavlus'la Barnaba daha sonra Listra, Konya ve Antakya'ya dönerek öğrencileri ruhça pekiştirdiler, imana bağlı kalmaları için onlara cesaret verdiler. “Tanrı'nın Egemenliği'ne, birçok sıkıntıdan geçerek girmemiz gerekir” diyorlardı. 23İmanlılar için her kilisede ihtiyarlar seçtiler. Dua ve oruçla onları, inandıkları Rab'be emanet ettiler. 24Pisidya bölgesinden geçerek Pamfilya'ya geldiler. 25Perge'de Tanrı sözünü bildirdikten sonra Antalya'ya gittiler. 26Oradan gemiyle, artık tamamlamış bulundukları görev için Tanrı'nın lütfuna emanet edildikleri yer olan Antakya'ya döndüler. 27Oraya vardıklarında inanlılar topluluğunu bir araya getirip Tanrı'nın kendileri aracılığıyla neler yaptığını, öteki uluslara iman kapısını nasıl açtığını anlattılar. 28Oradaki öğrencilerin yanında uzun bir süre kaldılar.

AÇIKLAMA: Pavlus’la Barnaba yola devam ederek Konya’ya vardılar. Her zamanki gibi havradan başlayarak Mesih’e tanıklık etmeye başladılar. Bir çok insanın iman etmesi üzerinde iman etmemekte direnenler elçilere sorun çıkartmaya başladılar. Hatta Yahudiler öyle hiddetlendiler ki Pavlus’la Barnaba’nın ellerinden pek çok mucizeye şahit olmalarına rağmen onları taşa tutmak istediler. Ancak elçiler kötü niyetlerinden haber alınca çevredeki şehirlere gitmeye karar verdiler ve orada Mesih’in müjdesini duyurmaya devam ettiler.
	Listra kentine varınca Rab yine elçiler aracılığıyla büyük bir mucize yaptı. Orada doğuştan kötürüm bir adamla karşılaştılar ve Pavlus’un sözü üzerine adam yerinden fırlayıp yürümeye başladı. Bunu gören halk hayrete düştü ve elçileri birer ilah sandı. Böylece onlara tapmak için bir takım çelenk ve kurban getirdiler. Pavlus’la Barnaba ise ‘biz sizin gibi insanız’ diyerek onlara karşı koydular. Sonra onları her şeyi yaratan diri olan tek Tanrı’ya davet ettiler. O Rab ki bütün ulusların üzerine nimetlerini yağdırır. Bu şekilde halkın kendilerine kurban sunmasına güçlükle engel olabildiler. Ne ilginçtir ki kısa bir süre sonra Antakya ve Konya’dan gelen bazı kötü niyetli insanların kışkırtması sonucunda demin onları ilah sanan Listra halkı bu defa elçileri öldürmeye kalkıştılar. Böylece Pavlus’u taşa tutarak şehrin dışında ölü diye bırakıyorlar. Ancak Pavlus mucizevi bir şekilde iyileşir ve etrafında toplanan imanlıların yardımıyla şehre döner.
	Tüm bu zulümlere karşın elçiler durmuyordu. Daha sonra Derbe kentine de gittiler. Ardından daha önce uğradıkları ve zulüm gördükleri bütün şehirleri tek tek ziyaret ettiler. Gittikleri her kentte imanlıları cesaretlendirdiler. Şimdiden çok acı çeken bu yeni imanlılara şunu hatırlattılar: ‘Tanrı’nın Egemenliğine birçok sıkıntıdan geçerek girmemiz gerekir.’ Bu bölümde gördüğümüz gibi baştan beri Mesih’i izlemek ve O’nun müjdesini duyurmak hiç de kolay olmamıştı. Bazıları Hristiyan olmanın çok kolay olduğunu sanırlar. Aslında hiç de öyle değil. Sonuçta izlediğimiz Mesih çarmıha gerilen biriydi. Bizler başka ne bekleyebiliriz ki? İşte Mesih acı çekerek dünyaya kurtuluş getirdiği gibi bizler de O’nun acılarına ortak olarak bu kurtuluş müjdesini dünyaya duyuracağız. Kilise ancak bu şekilde Mesih’e benzer olmak üzere gelişir ve dünyayı değiştirir. Bizim için önemli olan durum ne olursa olsun moralimizi bozmadan Mesih’in işine devam etmek.

Temmuz 3
İLK KİLİSE KONSEYİ
Elçilerin İşleri 15:1-21
1*Yahudiye'den gelen bazı kişiler Antakya'daki kardeşlere, “Siz Musa'nın töresi uyarınca sünnet olmadıkça kurtulamazsınız” diye öğretiyorlardı. 2Pavlus'la Barnaba bu adamlarla bir hayli çekişip tartıştılar. Sonunda Pavlus'la Barnaba'nın, başka birkaç kardeşle birlikte Yeruşalim'e gidip bu sorunu elçiler ve ihtiyarlarla görüşmesi kararlaştırıldı. 3Böylece kilise tarafından gönderilenler, öteki uluslardan olanların Tanrı'ya nasıl döndüğünü anlata anlata Fenike ve Samiriye bölgelerinden geçerek bütün kardeşlere büyük sevinç verdiler. 4Yeruşalim'e geldiklerinde inanlılar topluluğu, elçiler ve ihtiyarlarca iyi karşılandılar. Tanrı'nın kendileri aracılığıyla yapmış olduğu her şeyi anlattılar. 5Ne var ki, Ferisi mezhebinden bazı imanlılar kalkıp şöyle dediler: “Öteki uluslardan olanları sünnet etmek ve onlara Musa'nın Yasası'na uymalarını buyurmak gerekir.” 6Elçilerle ihtiyarlar bu konuyu görüşmek için toplandılar. 7*Uzunca bir tartışmadan sonra Petrus ayağa kalkıp onlara, “Kardeşler” dedi, “Öteki uluslar Müjde'nin bildirisini benim ağzımdan duyup inansınlar diye Tanrı'nın uzun zaman önce aranızdan beni seçtiğini biliyorsunuz. 8*İnsanın yüreğini bilen Tanrı, Kutsal Ruh'u tıpkı bize verdiği gibi onlara da vermekle, onları kabul ettiğini gösterdi. 9Onlarla bizim aramızda hiçbir ayrım yapmadı, iman etmeleri üzerine yüreklerini arındırdı. 10Öyleyse, ne bizim ne de atalarımızın taşıyamadığı bir boyunduruğu öğrencilerin boynuna geçirerek şimdi neden Tanrı'yı deniyorsunuz? 11Bizler, Rab İsa'nın lütfuyla kurtulduğumuza inanıyoruz; onlar da öyle.” 12Bunun üzerine bütün topluluk sustu ve Barnaba'yla Pavlus'u dinlemeye başladı. Barnaba'yla Pavlus, Tanrı'nın kendileri aracılığıyla öteki uluslar arasında yaptığı harikalarla belirtileri tek tek anlattılar. 13Onlar konuşmalarını bitirince Yakup söz aldı: “Kardeşler, beni dinleyin” dedi. 14“Simun, Tanrı'nın öteki uluslardan kendine ait olacak bir halk çıkarmak amacıyla onlara ilk kez nasıl yaklaştığını anlatmıştır. 15-16*Peygamberlerin sözleri de bunu doğrulamaktadır. Yazılmış olduğu gibi:
‘Bundan sonra ben geri dönüp,
Davut'un yıkık konutunu yeniden kuracağım.
Onun yıkıntılarını yeniden kurup
Onu tekrar ayağa kaldıracağım.
 17-18Öyle ki, geriye kalan insanlar,
Bana ait olan bütün uluslar Rab'bi arasınlar.
Bunları ta başlangıçtan bildiren Rab,
İşte böyle diyor.’
19“Bu nedenle, kanımca öteki uluslardan Tanrı'ya dönenlere güçlük çıkarmamalıyız. 20*Ancak putlara sunulup murdar hale gelen etlerden, fuhuştan, boğularak öldürülen hayvanların etinden ve kandan sakınmaları gerektiğini onlara yazmalıyız. 21Çünkü çok eski zamanlardan beri Musa'nın sözleri her kentte duyurulmakta, her Şabat Günü havralarda okunmaktadır.”

AÇIKLAMA: Hristiyanlığın yeni yeni oturduğu ilk yıllarda doğal olarak farklı yorumlar, düşünceler ve gruplar oluşmuştu. İlk başlarda Kilise öncellikle Yahudilerden oluşuyorduysa da kısa bir süre sonra diğer uluslardan da İsa Mesih’e iman edenler çoğalmaya başladı. Çok muhafazakar bazı Yahudiler için bu büyük bir sorun teşkil ediyordu. Çünkü daha önce gördüğümüz gibi Yahudileri diğer uluslardan ayırtan bir takım örf ve adetleri vardı. O yüzden bazı imanlı Yahudiler, İsa Mesih’e iman eden diğer herkesin kendileri gibi sünnet olması ve Yasanın bir takım buyruklarına uyması gerektiğini öğretmeye başladı. Diğer yandan, öteki uluslara müjdeyi ileten Barnaba ile Pavlus bu kısıtlamaları kabul etmiyorlardı. Peki kim karar verecek? Bu hayati önem taşıyan konuyu çözmek için Yeruşalim’de bulunan elçilere ve önderlere başvurmaya karar verdiler.
	Kilisenin bu ilk konseyinde esas konu şuydu: “Bir insanın kurtulması için İsa Mesih’e iman etmek yeterli mi? Yoksa Yasanın gerektirdiği bazı örf ve âdete de bağlı kalmaları gerekiyor muydu?” Önce Petrus konuştu ve herkese şunu hatırlattı ki; gayri-Yahudilere kurtuluş kapısını açan Tanrı’nın kendisiydi. Aynı zamanda öteki uluslara da Kutsal Ruh’unu vererek Tanrı’nın iki grup arasında ayrım yapmadığını göstermişti. Yasa’ya gelince Petrus, Yahudilerin bile ona yüzde yüz bağlı kalmadığını hatırlatır. Sonuçta Yahudiler yasalarına uyarak günahlarından af bulabilseydiler Mesih’in ölmesine gerek kalmazdı. Petrus sözünü şöyle bitirir: ‘Bizler, Rab İsa’nın lütfuyla kurtulduğumuza inanıyoruz; onlar de öyle.’ Daha sonra Mesih’in öz kardeşi Yakup söz alır ve Petrus’un dediklerine katıldığını belirtir. Ayrıca Peygamber Amos’un sözlerini okuyarak onlara Tanrı’nın baştan beri diğer ulusları kurtarmak istediğini hatırlatır. Sonra diğer ulusları temsil edenlerin Yahudi kardeşlerini gücendirmemek için putlara sunulan kurbandan, fuhuştan ve kanlı etlerden kaçınmalarını rica eder. Böylece bir anlaşmaya vardılar.
	Bazıları sanıyor ki Kilise Konseylerinde ilk Hristiyanlar Mesih’in çizgisini saptırdılar ya da İncil’i değiştirdiler! Ancak burada gördüğümüz gibi öyle komik bir olay söz konusu değil. Burada kimse kendi başına buyruk davranmıyor. Tersine Mesih’in elçisi Petrus, Tanrı’nın pek çok tanık önünde yaptığını anımsatır. Mesih’in öz kardeşi Yakup da kendi bildiklerini değil Tanrı’nın Sözünü okuyor ve ona göre çözüm getiriyor. Hiç kimse kalkıp Tanrı’nın çizgisini değiştiremez çünkü Tanrı’nın baştan beri ilettiği vahiy ellerindeydi ve O’na uymak zorundaydılar. Böylece ilk imanlılar Kutsal Kitap’a danışarak ve birbirini dinleyerek bu ilk tümseği atlatmayı başardılar. Bugün de imanlılar bazen anlaşamıyorlar. Herkes farklı bir görüş ya da yorum savunur. Bu bir yere kadar normal, kaçınılmaz bir durum. Ama bu konuda ilk imanlıları örnek alsak iyi ederiz. Anlaşamadığımız konular varsa olgun kardeşlere başvuralım. Sonra birbirimizi iyice dinleyelim ve en önemlisi Tanrı’nın Sözüne bağlı kalalım.



Temmuz 4
 BÜYÜK ANLAŞMAZLIK
Elçilerin İşleri 15:22-41
22Bunun üzerine bütün inanlılar topluluğuyla elçiler ve ihtiyarlar, kendi aralarından seçtikleri adamları Pavlus ve Barnaba'yla birlikte Antakya'ya göndermeye karar verdiler. Kardeşlerin önde gelenlerinden Barsabba denilen Yahuda ile Silas'ı seçtiler. 23Onların eliyle şu mektubu yolladılar: “Kardeşleriniz olan biz elçilerle ihtiyarlardan, öteki uluslardan olup Antakya, Suriye ve Kilikya'da bulunan siz kardeşlere selam! 24Bizden bazı kişilerin yanınıza geldiğini, sözleriyle sizi tedirgin edip aklınızı karıştırdığını duyduk. Oysa onları biz göndermedik. 25Bu nedenle aramızdan seçtiğimiz bazı kişileri, sevgili kardeşlerimiz Barnaba ve Pavlus'la birlikte size göndermeye oybirliğiyle karar verdik. 26Bu ikisi, Rabbimiz İsa Mesih'in adı uğruna canlarını gözden çıkarmış kişilerdir. 27Kararımız uyarınca size Yahuda ile Silas'ı gönderiyoruz. Onlar aynı şeyleri sözlü olarak da aktaracaklar. 28-29Kutsal Ruh ve bizler, gerekli olan şu kuralların dışında size herhangi bir şey yüklememeyi uygun gördük: Putlara sunulan kurbanların etinden, kandan, boğularak öldürülen hayvanların etinden ve fuhuştan sakınmalısınız. Bunlardan kaçınırsanız, iyi edersiniz. Esen kalın.” 30Adamlar böylece yola koyulup Antakya'ya gittiler. Topluluğu bir araya getirerek onlara mektubu verdiler. 31İmanlılar, mektuptaki yüreklendirici sözleri okuyunca sevindiler. 32Kendileri peygamber olan Yahuda ile Silas, birçok konuşmalar yaparak kardeşleri yüreklendirip ruhça pekiştirdiler. 33-34Bir süre orada kaldıktan sonra, kendilerini göndermiş olanların yanına dönmek üzere kardeşler tarafından esenlikle yolcu edildiler. 35Pavlus'la Barnaba ise Antakya'da kaldılar, birçoklarıyla birlikte öğretip Rab'bin sözünü müjdelediler. 36Bundan bir süre sonra Pavlus Barnaba'ya, “Rab'bin sözünü duyurduğumuz bütün kentlere dönüp kardeşleri ziyaret edelim, nasıl olduklarını görelim” dedi. 37Barnaba, Markos denilen Yuhanna'yı da yanlarında götürmek istiyordu. 38*Ama Pavlus, Pamfilya'da kendilerini yüzüstü bırakıp birlikte göreve devam etmeyen Markos'u yanlarında götürmeyi uygun görmedi. 39Aralarında öylesine keskin bir anlaşmazlık çıktı ki, birbirlerinden ayrıldılar. Barnaba Markos'u alıp Kıbrıs'a doğru yelken açtı. 40Silas'ı seçen Pavlus ise, kardeşlerce Rab'bin lütfuna emanet edildikten sonra yola çıktı. 41Suriye ve Kilikya bölgelerini dolaşarak inanlı topluluklarını pekiştirdi.

AÇIKLAMA: Kilise önderleri bir araya gelip Rab’bin sözüne birlikte bakarak doğru karara vardılar. Bu ilk konseyden çıkan kararı bütün kardeşlere mektup yoluyla ilettiler. Mektupta Barnaba’yla Pavlus’un yaydığı lütuf müjdesini tasdik ettiler. Ayrıca beraberlerinde iki kardeş daha, Yahuda ve Silas’ı yolladılar. Onlar Antakya’ya varınca önderlerin verdiği kararı iletip oradaki kardeşleri ruhça pekiştirdiler. Böylece Kilise ilk büyük sınavı atlatmış oldu. İsa Mesih’e gelen herkes, ırk ya da millet ayrımı yapmaksızın, salt imanla kurtuluyordu.
Ancak bütün sorunlar orada bitmedi. Bu sırada Pavlus daha önce Barnaba’yla birlikte kurduğu kilise toplulukları ziyaret etmek istedi. Fakat Barnaba’nın yeğeni Markos’u yanına almak istemesi üzerinde iki elçi arasında keskin bir anlaşmazlık çıktı. Bir önceki seyahatte Markos onları yarı yolda bırakmıştı o yüzden Pavlus ona kesinlikle güvenmiyordu. Barnaba ise ona bir şans daha tanımak istedi. Aralarındaki anlaşmazlık o kadar büyüdü ki ayrılmak zorunda kaldılar. Barnaba’yla Markos Kıbrıs’a döndüler, Pavlus ise yanına Silas’ı alarak Anadolu’ya gitti. Peki bu durum için ne diyebiliriz? Bir yandan iki kilise önderi anlaşamadığı zaman elbette ki çok üzülürüz. Ancak diğer yandan Tanrı’nın bunu da iyilik için kullanabildiğini görebiliyoruz. Bu anlaşmazlık yüzünden bir değil iki müjdeci takım yola çıktı.
Peki kim haklıydı? Aslında ikisi de haklıydı. Pavlus, Markos’a bir ders vermekten yanaydı, Barnaba ise ona merhamet göstermekten yanaydı. Esasında Markos’un ikisine de ihtiyacı vardı. İncil’in ilerisinde Markos’un düzelip elçilerin çok işine yaradığını okuyoruz. Hatta yıllar sonra hapiste ölümü bekleyen Pavlus, özellikle Markos’un yanına gelmesini talep eder (2.Timoteos 4:11). Bundan şunu anlıyoruz ki önderler bile zaman zaman anlaşamayabilir. Herkes birlikte çalışmak zorunda değil. Bu durumlarda birbirimizi kırmadan ayrılmak en sağlıklısı olabilir. Eninde sonunda Rab bu tür olumsuzlukları bile iyilik için kullanabilecek güçtedir. Markos’a dönünce yaşadığı bütün bu tecrübelerden dolayı harika bir şekilde olgunlaşıp Tanrı’nın planına yaradığını görebiliyoruz. Evet, Rab ikinci şansın Rabbidir.



Temmuz 5
RAB’BİN YÖNLENDİRİŞİ
Elçilerin İşleri 16:1-15
1Pavlus, Derbe ve Listra'ya da uğradı. Listra'da Timoteos adında bir İsa öğrencisi vardı. Annesi imanlı bir Yahudi, babası ise Grek'ti. 2Listra ve Konya'daki kardeşler ondan övgüyle söz ediyorlardı. 3Timoteos'u kendisiyle birlikte götürmek isteyen Pavlus, oralarda bulunan Yahudiler yüzünden onu sünnet ettirdi. Çünkü hepsi, babasının Grek olduğunu biliyordu. 4Kent kent dolaşarak Yeruşalim'deki elçilerle ihtiyarların aldığı kararları imanlılara iletiyor, bunlara uymalarını istiyorlardı. 5Böylelikle toplulukların imanı güçleniyor ve sayıları günden güne artıyordu. 6Kutsal Ruh'un, Tanrı sözünü Asya İli'nde yaymalarını engellemesi üzerine Pavlus'la arkadaşları Frikya ve Galatya bölgesinden geçtiler. 7Misya sınırına geldiklerinde Bitinya bölgesine geçmek istediler. Ama İsa'nın Ruhu onlara izin vermedi. 8Bunun üzerine Misya'dan geçip Troas Kenti'ne gittiler. 9O gece Pavlus bir görüm gördü. Önünde Makedonyalı bir adam durmuş, ona yalvarıyordu: “Makedonya'ya geçip bize yardım et” diyordu. 10Pavlus'un gördüğü bu görümden sonra hemen Makedonya'ya gitmenin bir yolunu aradık. Çünkü Tanrı'nın bizi, Müjde'yi oradakilere duyurmaya çağırdığı sonucuna varmıştık. 11Troas'tan denize açılıp doğru Semadirek Adası'na, ertesi gün de Neapolis'e gittik. 12Oradan da Filipi'ye geçtik. Burası bir Roma yerleşim merkezi ve Makedonya'nın o bölgesinde önemli bir kentti. Birkaç gün bu kentte kaldık. 13Şabat Günü kent kapısından çıkıp ırmak kıyısına gittik. Orada bir dua yeri olacağını düşünüyorduk. Oturduk, orada toplanmış kadınlarla konuşmaya başladık. 14Bizi dinleyenler arasında Tiyatira Kenti'nden Lidya adında bir kadın vardı. Mor kumaş ticareti yapan Lidya, Tanrı'ya tapan biriydi. Pavlus'un söylediklerine kulak vermesi için Rab onun yüreğini açtı. 15Lidya, ev halkıyla birlikte vaftiz* olduktan sonra bizi evine çağırdı. “Beni Rab'bin bir inanlısı kabul ediyorsanız, gelin, evimde kalın” dedi ve bizi razı etti.

AÇIKLAMA: Pek çok zaman Rab’bin isteğini bilmeye ihtiyaç duymuşuzdur. Özellikle Rab adına bir şeyler yapmaya çalışırken yüzümüze kapılar kapanınca çok şaşırmışızdır. Bu bölümde Pavlus benzer bir çıkmaza gelir o yüzden bu konuda bizim için çok iyi bir örnek oluyor. Başta Pavlus’la Silas daha önce kurmuş oldukları kiliseleri tek tek ziyaret ettiler. Bu arada, Listra kentinde Timoteos adında olgun bir kardeşle karşılaşır ve onu takımına davet ettiler. Böylece kent kent dolaşarak Anadolu’nun batısına doğru ilerlediler. Anladığımız kadarıyla Pavlus’un niyeti o dönemde Asya İli diye geçen Efes’in bölgesine gidip müjdeyi yaymaktı. Ama ne ilginç ki Tanrı’nın Ruhu onu engeller. Onları tam olarak nasıl engellediğini yazmıyor ama bir şekilde kapıları kapattı. Sonra kuzeydeki Bitinya bölgesine girmek istediler ama Kutsal Ruh yine bir şekilde onları engelledi. Böylece bugünkü Çanakkale civarında bulunan Troas kentine geldiler. Tahmin edebiliriz ki Pavlus ve arkadaşları şu ana kadar karşılaştıkları engellerden dolayı çok şaşırmış durumundaydılar. Sonuçta amaçları müjdeyi yaymaktır, o halde Tanrı neden onları engellesin?
	O gece Pavlus rüyasında Makedonyalı bir adam görür. Adam onları Avrupa’ya çağırıyor. Pavlus bunun Tanrı’nın çağrısı olduğunu anlayarak hemen Makedonya yoluna koyuldu. Orada Pavlus’la arkadaşları Filipi kentine varır ve müjdeyi yaymanın yolunu arar. Ancak orada pek az Yahudi olduğu için sinagog yoktu. Pavlus nehir kenarında toplanan bazı Yahudi kadınları bulur ve onlara Mesih’i anlatmaya başlar. Rab özellikle Lidya adında bir kadının yüreğine dokunur ve ailesiyle beraber iman eder. Sonra elçileri evlerine buyurur ve Filipi topluluğu orada düzenli olarak toplanmaya başlar.
	Yine baştaki soruya dönüyoruz: Rab isteğini nasıl gösterir? Pavlus’un başına gelenler bizim için çok aydınlatıcı. Tanrı için iyi şeyler yapmaya çalışırken bile bazen önümüz tıkanır. Bunu yapan ailemiz olabilir, devlet olabilir ya da Şeytan da olabilir. Bazen de Tanrı’nın kendisi de olabilir. Bunları ayırt etmek de mümkün olmayabilir ama Pavlus hepsini Kutsal Ruh’tan kabul ediyor. Sonuçta o Kutsal Ruh’a boyun eğerek hareket ediyordu o yüzden karşısına ne çıkarsa çıksın Tanrı’nın himayesinde diye kabul eder. Eninde sonunda Rab bir şekilde onları yönlendirdi ve yollarını açtı. Bunlardan şunu anlamalıyız ki; Rab, olumlu ya da olumsuz bizi yönlendirmek için her şeyi kullanabilir. O’nun iradesini yürekten arıyorsak er ya da geç Rab yolu gösterecektir. Bazen bu hüsran dolu bir süreç olabilir. Bazen imanımız sınanabilir ama Rab sadıktır. Unutmamalıyız ki ancak Tanrı resmin tümünü görüyor. Pavlus müjdeyi sadece Asya’ya götürmek isterken Tanrı müjdenin Avrupa’ya da gitmesini istedi. Bizim bakış açımızdan her şey çok karışık ve zor gibi görünse de Tanrı’nın gökten bakışı mükemmeldir ve O’nun planı kusursuzdur. En önemlisi O’na boyun eğmektir. Sonuç olarak Tanrı’nın iradesini aradığımızda kendisine boyun eğdiğimiz sürece bizi her şekilde yönlendireceğine emin olabiliriz.



Temmuz 6
HAPİS MACERASI
Elçilerin İşleri 16:16-40
16Bir gün biz dua yerine giderken, karşımıza, falcılık ruhuna tutulmuş köle bir kız çıktı. Bu kız, gelecekten haber vererek efendilerine bir hayli kazanç sağlıyordu. 17Pavlus'u ve bizleri izleyerek, “Bu adamlar yüce Tanrı'nın kullarıdır, size kurtuluş yolunu bildiriyorlar!” diye bağırıp durdu. 18Ve günlerce sürdürdü bunu. Sonunda, bundan çok rahatsız olan Pavlus arkasına dönerek ruha, “İsa Mesih'in adıyla, bu kızın içinden çıkmanı buyuruyorum” dedi. Ruh hemen kızın içinden çıktı. 19Kızın efendileri, kazanç umutlarının yok olduğunu görünce Pavlus'la Silas'ı yakalayıp çarşı meydanına, yetkililerin önüne sürüklediler. 20-21Onları yargıçların karşısına çıkartarak, “Bu adamlar Yahudi'dir” dediler, “Kentimizi altüst ettiler. Biz Romalılar için benimsenmesi ve uygulanması yasak birtakım töreler yayıyorlar.” 22Halk da Pavlus'la Silas'a yapılan saldırıya katıldı. Yargıçlar onların giysilerini yırtıp sıyırarak değnekle dövülmeleri için buyruk verdi. 23Onları iyice dövdürdükten sonra hapse attılar. Zindancıya, onları sıkı güvenlik altında tutmasını buyurdular. 24Bu buyruğu alan zindancı onları hapishanenin iç bölmesine atarak ayaklarını tomruğa vurdu. 25Gece yarısına doğru Pavlus'la Silas dua ediyor, Tanrı'yı ilahilerle yüceltiyorlardı. Öbür tutuklular da onları dinliyordu. 26Birdenbire öyle şiddetli bir deprem oldu ki, tutukevi temelden sarsıldı. Bir anda bütün kapılar açıldı, herkesin zincirleri çözüldü. 27Zindancı uyandı. Zindan kapılarını açık görünce kılıcını çekip canına kıymak istedi. Çünkü tutukluların kaçtığını sanmıştı. 28Ama Pavlus yüksek sesle, “Canına kıyma, hepimiz buradayız!” diye seslendi. 29Zindancı ışık getirtip içeri daldı. Titreyerek Pavlus'la Silas'ın önünde yere kapandı. 30Onları dışarı çıkararak, “Efendiler, kurtulmak için ne yapmam gerekir?” diye sordu. 31Onlar, “Rab İsa'ya iman et, sen de ev halkın da kurtulursunuz” dediler. 32Sonra kendisine ve ev halkının hepsine Rab'bin sözünü bildirdiler. 33Gecenin o saatinde zindancı onları götürüp yaralarını yıkadı. Sonra hem kendisi hem ev halkı hemen vaftiz* oldu. 34Pavlus'la Silas'ı evine götürerek sofra kurdu. Tanrı'ya inanmak, onu ve evindekilerin hepsini sevince boğmuştu. 35Gün doğunca yargıçlar görevlileri göndererek, “O adamları serbest bırak” dediler. 36Zindancı bu sözleri Pavlus'a iletti. “Yargıçlar serbest bırakılmanız için haber gönderdi. Şimdi çıkabilirsiniz, esenlikle gidin” dedi. 37Ama Pavlus görevlilere şöyle dedi: “Roma vatandaşı olduğumuz halde, bizi yargılamadan herkesin önünde dövüp hapse attılar. Şimdi bizi gizlice mi kovacaklar? Olmaz böyle şey! Kendileri gelsinler, bizi alıp çıkarsınlar!” 38Görevliler bu sözleri yargıçlara iletti. Yargıçlar, Pavlus'la Silas'ın Roma vatandaşı olduğunu duyunca korktular. 39Gelip özür dilediler. Sonra onları dışarı çıkararak kentten ayrılmalarını rica ettiler. 40Pavlus'la Silas zindandan çıkınca Lidya'nın evine gittiler. Kardeşlerle görüşüp onları yüreklendirdikten sonra oradan ayrıldılar.

AÇIKLAMA: Hapis denildiğinde çoğumuz irkiliyoruz. Fakat ilk imanlılar için hapsin anlamı bambaşkaydı. Çünkü ne zaman hapse düştülerse o zaman Rab harikalar yaptı. İlk kilisenin hikâyesinin önemli bir bölümü hep hapiste geçti. Bizse bu tür zorluklardan hep kaçarız – belki de ondan dolayı pek az mucize görürüz. Bu bölümde Pavlus ve arkadaşları Filipi kentinde müjdeyi insanlarla paylaşırken cinli bir kızla karşılaştılar. Başta ondan uzak durmaya çalıştılarsa da kız, daha doğrusu içindeki cin, hep arkalarında bağırıp durdu. Sonunda Pavlus dayanamadı ve kızın içindeki kötü ruhu Mesih’in adıyla kovdu. Aslında kız için güzel bir şey yaptıysa da falcılığından para kazanan adamlar çok kızdılar ve Pavlus’u yetkililere şikâyet ettiler. Haklarında pek çok yalan ve iftira yaydılar ve sonunda Pavlus’la Silas’ı dövdürüp hapse attırmayı başardılar. Bu yetmemiş gibi zindancı onları hapishanenin iç bölümüne koyarak ayaklarını tomruğa vurdu.
	Peki bu durumda biz ne yapardık? Yabancı bir ülkede Rab’bin sevgisi uğruna birine iyilik yapmaya çalıştık ama yüzümüzde patladı. Hakkımızda bir sürü iftira söylendi. Kendimizi savunamadık bile. Birden kendimizi iğrenç kokan soğuk ve nemli bir zindanda buluyoruz. Çoğumuz depresyona girerdik herhalde. Ayakları tomrukta olan Pavlus ve Silas ise ilahi söyleyerek dua ediyorlardı. Diğer tutuklular da onları hayranlıkla dinliyordu. Birden korkunç bir deprem koptu. Öyle ki hapsin demir kapıları yerinden söküldü, zincirler koptu, böylece herkes bir anda dışarı fırladı. Gözlerine inanamayan ve herkesin kaçtığını sanan zindancı bir anda canına kıymak istedi. Pavlus onu son anda durdurdu. Zindancının: ‘Kurtulmak için ne yapamam gerekir’ sorusunda Pavlus çok açık ve net cevap verir: ‘Rab İsa’ya iman et.’ Aynı gece zindancıyla ev halkı Mesih’e iman ettiler ve sabahı beklemeden vaftiz oldular.
	Gün doğunca yetkililer yaptıkları hatanın farkına vardılar ve elçileri serbest bıraktılar. Böylece hapis macerası sona erdi ama sayesinde pek çok tutuklu müjdeyi duydu, üstelik zindancı ile ailesi kurtuldu. Rab’bin işi çok şaşırtıcıdır. Pavlus’la Silas hapse girmeseydi o insanlar kurtulmazdı. Tanrı’nın her şeyde bir hikmeti vardır. Bunu hatırladığımızda Pavlus ve Silas gibi zor anlarda da Rab’bi yüceltebiliriz. Dahası bu zor zamanlarda özellikle Rab gücünü göstermeyi sever. Seçim bizim, rahat ve olaysız bir yaşam için dua edebiliriz ya da macera ve mucize dolu bir hayata varım diyebiliriz.

Temmuz 7
MÜJDENİN GÜCÜ
Elçilerin İşleri 17:1-15
1Amfipolis ve Apollonya'dan geçerek Selanik'e geldiler. Burada Yahudiler'in bir havrası vardı. 2Pavlus, her zamanki gibi Yahudiler'e giderek art arda üç Şabat Günü* onlarla Kutsal Yazılar üzerinde tartıştı. 3Mesih'in acı çekip ölümden dirilmesi gerektiğine dair açıklamalarda bulunuyor, kanıtlar gösteriyordu. “Size duyurmakta olduğum bu İsa, Mesih'tir” diyordu. 4Onlardan bazıları, Tanrı'ya tapan Grekler'den büyük bir topluluk ve ileri gelen kadınların da birçoğu ikna olup Pavlus'la Silas'a katıldılar. 5Yahudiler bunu kıskandı. Çarşı pazardan topladıkları bazı kötü insanlardan bir kalabalık oluşturup kentte kargaşalık çıkarttılar. Pavlus'la Silas'ı bulmak ve halkın önünde yargılamak amacıyla Yason'un evine saldırdılar. 6Onları bulamayınca, Yason ile bazı kardeşleri kent yetkililerinin önüne sürüklediler. “Dünyayı altüst eden o adamlar buraya da geldiler” diye bağırıyorlardı. 7“Yason onları evine aldı. Onların hepsi, İsa adında başka bir kral olduğunu söyleyerek Sezar'ın buyruklarına karşı geliyorlar.” 8Bu sözleri işiten kalabalık ve kentin yetkilileri telaşa kapıldı. 9Sonunda yetkililer Yason ve öbürlerini kefaletle serbest bıraktılar. 10Kardeşler hemen o gece Pavlus'la Silas'ı Veriya Kenti'ne gönderdiler. Onlar oraya varınca Yahudiler'in havrasına gittiler. 11Veriya'daki Yahudiler Selanik'tekilerden daha açık fikirliydi. Tanrı sözünü büyük ilgiyle karşılayarak her gün Kutsal Yazılar'ı inceliyor, öğretilenlerin doğru olup olmadığını araştırıyorlardı. 12Böylelikle içlerinden birçokları ve çok sayıda saygın Grek kadın ve erkek iman etti. 13Selanik'teki Yahudiler Pavlus'un Veriya'da da Tanrı'nın sözünü duyurduğunu öğrenince oraya gittiler, halkı kışkırtıp ayağa kaldırdılar. 14Bunun üzerine kardeşler Pavlus'u hemen deniz kıyısına yolladılar. Silas ile Timoteos ise Veriya'da kaldılar. 15Pavlus'la birlikte gidenler onu Atina'ya kadar götürdüler. Sonra Pavlus'tan, Silas'la Timoteos'un bir an önce kendisine yetişmeleri yolunda buyruk alarak geri döndüler.

AÇIKLAMA: Mesih’in müjdesinin gücünü bazen küçümsüyoruz. Hatta bazen kendi başına yeterli değilmiş gibi onu başka şeylerle süslemeye ya da pekiştirmeye kalkıyoruz. Oysa, buradaki bölümde gördüğümüz gibi, elçilerin yaydığı salt müjde o kadar etkili ki dünyayı olumlu yönde alt üst etti. Müjde derken Mesih’in ölümü yenmesini kastediyoruz tabii. Müjdecilerin her gittikleri yerde insanlar bu haberi büyük heyecanla karşılıyordu. Fakat öbür yandan Şeytan da insanlar kurtulmasın diye bazılarını müjdeye karşı kışkırtıyor ve bir an evvel gediği kapatmaya çalışıyordu. Neden? Çünkü Mesih’in müjdesi İblis’in kalesini yıkıyor ve insanları özgür kılıyor. O yüzden Pavlus şöyle der: ‘Müjdeden utanmıyorum. Müjde iman eden herkesin kurtulması için Tanrı gücüdür (Romalılar 1:16).’
	Selanik kenti bölgenin en büyük ve en zengin merkeziydi. Pavlus her zamanki gibi havradan başlayarak Mesih’i duyurmaya başladı. İman edenler çoğalmaya başlayınca hemen Yahudiler kıskanmaya başladı ve elçilere baskı yapmaya çalıştılar. Şehirde öyle bir kargaşa çıkartılar ki Pavlus’la Silas şehri terk etmek zorunda bırakıldılar. Bir kaç adamın duyurduğu dini mesaj neden bu kadar tepki toplasın derseniz, işte Şeytan müjdeden acayip korkuyor. Bundan sonra Veriya kentine vardılar ve yine müjdeyi duyurmaya devam ettiler. Oradaki halk çok daha açık fikirliydi, hatta sadece duyduklarıyla yetinmeyip söylenenleri evde Kutsal Yazılarıyla karşılaştırıyorlardı. Yine çok sayıda insan iman etmeye başlayınca Şeytan baskıları artırmaya başladı. Böylece Pavlus, Atina’ya devam etmek zorunda kaldı.
	Müjde’nin bu kadar büyük tepkilerle karşılamasının sebebi neydi? Sonuçta elçiler insanları ayaklanmaya ya da ahlaksızlığa çağırmıyordu. Başka yerde Pavlus şunu yazar: ‘Tanrı’nın görünümü olan Mesih’in yüceliğiyle ilgili müjdenin ışığı imansızların üzerinde doğmasın diye, bu çağın ilahi (Şeytan) onların zihinlerini kör etmiştir (2.Korintliler 4:4).’ Evet, Mesih’in müjdesi İblis’in egemenliğinin sonunu müjdeler o yüzden var gücüyle herkesi ona karşı kışkırtır. Bugün de biri Mesih’e iman ettiğinde aynı baskılarla karşılaşıyor. Toplumumuzdan biri Mesih’i değil, esrarı ya da fuhşu seçse kimse bir şey demez yine Hristiyanlığa değil, ateizme veya satanizme yönelse yine pek tepki almaz ama müjdeye hiç kimse tahammül gösteremiyor. Aslında buzdağının altında görünmeyen kısmında ezeli bir düşmanlık vardır. Bu Şeytan’la Tanrı arasında kıyasıya bir mücadeledir. İblis müjdeden korktuğu kadar başka hiç bir şeyden korkmaz çünkü eninde sonunda Mesih’in bu müjdesi onu yeneceğini biliyordur. O halde elçilerin yaptığı gibi müjde uğruna her türlü sıkıntıya göğüs gerelim çünkü bir gün bu müjde dünyayı tümden değiştirecektir.




Temmuz 8
FELSEFE VE MÜJDE
Elçilerin İşleri 17:16-34
16Onları Atina'da bekleyen Pavlus, kenti putlarla dolu görünce yüreğinde derin bir acı duydu. 17Bu nedenle, gerek havrada Yahudiler'le ve Tanrı'ya tapan yabancılarla, gerek her gün çarşı meydanında karşılaştığı kişilerle tartışıp durdu. 18Epikürcü ve Stoacı bazı filozoflar onunla atışmaya başladılar. Kimi, “Bu lafebesi ne demek istiyor?” derken, kimi de, “Galiba yabancı ilahların haberciliğini yapıyor” diyordu. Çünkü Pavlus, İsa'yla ve dirilişle ilgili Müjde'yi duyuruyordu. 19Onlar Pavlus'u alıp Ares Tepesi Kurulu'na götürdüler. Ona, “Yaydığın bu yeni öğretinin ne olduğunu öğrenebilir miyiz?” dediler. 20“Kulağımıza yabancı gelen bazı konulardan söz ediyorsun. Bunların anlamını öğrenmek isteriz.” 21Bütün Atinalılar ve kentte bulunan yabancılar, vakitlerini hep yeni düşünceleri anlatarak ve dinleyerek geçirirlerdi. 22Pavlus, Ares Tepesi Kurulu'nun önüne çıkıp şunları söyledi: “Ey Atinalılar, sizin her bakımdan çok dindar olduğunuzu görüyorum. 23Ben çevrede dolaşırken, tapındığınız yerleri incelerken üzerinde, BİLİNMEYEN TANRI'YA diye yazılmış bir sunağa bile rastladım. Sizin bilmeden tapındığınız bu Tanrı'yı ben size tanıtayım. 24*“Dünyayı ve içindekilerin tümünü yaratan, yerin ve göğün Rabbi olan Tanrı, elle yapılmış tapınaklarda oturmaz. 25Herkese yaşam, soluk ve her şeyi veren kendisi olduğuna göre, bir şeye gereksinmesi varmış gibi O'na insan eliyle hizmet edilmez. Tanrı, bütün ulusları tek insandan türetti ve onları yeryüzünün dört bucağına yerleştirdi. 26Ulusların sürelerini ve yerleşecekleri bölgelerin sınırlarını önceden saptadı. 27Bunu, kendisini arasınlar ve el yordamıyla da olsa bulabilsinler diye yaptı. Aslında Tanrı hiçbirimizden uzak değildir. 28Nitekim, ‘O'nda yaşıyor ve hareket ediyoruz; O'nda varız.’ Bazı ozanlarınızın belirttiği gibi, ‘Biz de O'nun soyundanız.’ 29“Tanrı'nın soyundan olduğumuza göre, tanrısal özün, insan düşüncesi ve becerisiyle biçimlendirilmiş altın, gümüş ya da taştan bir nesneye benzediğini düşünmemeliyiz. 30Tanrı, geçmiş dönemlerin bilgisizliğini görmezlikten geldi; ama şimdi her yerde herkesin tövbe etmesini buyuruyor. 31Çünkü dünyayı, atadığı Kişi aracılığıyla adaletle yargılayacağı günü saptamıştır. Bu Kişi'yi ölümden diriltmekle bunun güvencesini herkese vermiştir.” 32Ölülerin dirilmesiyle ilgili sözleri duyunca kimi alay etti, kimi de, “Seni bu konuda bir daha dinlemek isteriz” dedi. 33Bunun üzerine Pavlus aralarından çıkıp gitti. 34Birkaç kişi ona katılıp inandı. Bunların arasında kurul üyesi Dionisios, Damaris adlı bir kadın ve birkaç kişi daha vardı.

AÇIKLAMA: Elçi Pavlus bir anda kendini o günün felsefe ve ilim başkenti olan Atina’da buldu. Oradaki filozoflar günlerini farklı inanışları tartışarak geçirirlerdi. Doğal olarak kendilerini çok bilmiş, çağdaş ve akıllı sanıyorlardı. Fakat Pavlus etraflarına bakınca putlardan başka bir şey göremedi. Akıl ve mantıktan söz eden bunca filozof hala putperestlikten kurtulamamıştı. Pavlus’un getirdiği müjde ise çok farklıydı. Günün birinde onu dinlemek için ünlü Ares Tepesinde toplandılar.
	Eski Yunanlılar pek çok ilaha ve puta taparlardı. Güneş tanrısı vardı, deniz tanrısı, ateş tanrısı, savaş tanrısı ve daha niceleri. Elçi Pavlus başta onların esas neye tapındıklarını bilmediklerini söyler. Çünkü bu kadar ilah çoğaltan kendilerinin asla gerçek Tanrı’yı tanıyamadığını onlara gösterir. Sonra onların esas aradığı gerçek Tanrı’yı tarif etmeye başlar. Gerçek Tanrı; her şeyi yaratan ve dünyanın bütün ihtiyaçlarını karşılayandır. Onun ibadetimize ya da hizmetimize ihtiyacı yoktur. İnsanı yaratan ve herkesi dünyanın farklı yerlerine yerleştiren de O’dur. Üstelik insanların sandığı gibi Tanrı bizden uzak değil – O her yerde sürekli etkindir. Hatta biz onun soyundanız. Demek ki Tanrı’ya en yakın varlık insan olduğuna göre insan eliyle yapılan her hangi bir nesnenin gerçek bir ilah olması imkansızdır. Tanrı insanların bu bilgisizliğini şimdiye kadar hoş gördüyse de artık herkesin tövbe etmesini buyurur. Çünkü dünyayı yargılayacak olan İsa Mesih’i göndermiştir. O hem dünyanın kurtarıcısı hem de ulusların yargıcıdır. Mesih ölümü yenerek Tanrı’nın atadığı dünya reisi olduğunu gösterdi. Buraya kadar dinleyen Atinalılar İsa’nın dirilişinden söz edilince artık koptular ama aralarında yine iman eden oldu.
	İnsanlar genellikle inancın ilim ve bilimle çatıştığını düşünür. Fakat Pavlus’un sözlerine dikkat edersek mantıksız bir şey yoktur. Tersine Atina’da toplanan filozofların savunduğu kanaatler hiç de mantıklı değildi. Bugün de modern bilim adamları; evrim gibi bazı teorileri öne sürüyor ve onlara katılmayana akılsız ve aptal muamelesi yapıyor. Oysa Tanrı’nın tüm her şeyi yarattığına inanmak kadar doğal ve mantıklı bir şey yoktur. Aslında farkında değiller ki bu felsefeleri onları kör etmiştir. Pavlus’un başka yerde yazdığı gibi: ‘Tanrı’yı bildikleri halde O’nu Tanrı olarak yüceltmediler, O’na şükretmediler. Tersine, düşüncelerinde budalalığa düştüler; anlayışsız yüreklerini karanlık bürüdü. Akıllı olduklarını ileri sürerken akılsız olup çıktılar (Romalılar 1:21-22).’ O gün Atina’da olduğu gibi bugünkü akıllılar da putperestliğe düşüyorlar. Tanrı yerine kendi düşüncelerine tapıyor, siyasetçilere, ölülere, maddiyata güvenip ve daha pek çok saçma inanışın peşinde sürükleniyorlar. Bu şekilde ruhsal körlük ve kölelik devam etmektedir. Tanrı ise bizim bir an evvel tüm bunlardan tövbe edip kendisine yönelmemizi buyurur. Ancak o zaman gözlerimiz açılır ve gerçekleri görürüz. Mesih’in dediği gibi ‘Gerçeği bileceksiniz ve gerçek sizi özgür kılacaktır (Yuhanna 8:32).’

Temmuz 9
KORİNT’E MÜJDE
Elçilerin İşleri 18:1-28
1Bundan sonra Pavlus Atina'dan ayrılıp Korint'e gitti. 2-3Orada Pontus doğumlu, Akvila adında bir Yahudi ile karısı Priskilla'yı buldu. Bunlar, Klavdius'un bütün Yahudiler'in Roma'yı terk etmesi yolundaki buyruğu üzerine, kısa süre önce İtalya'dan gelmişlerdi. Akvila ile Priskilla'nın yanına giden Pavlus, aynı meslekten olduğundan onlarla kalıp çalıştı. Çünkü meslekleri çadırcılıktı. 4Pavlus, her Şabat Günü havrada tartışarak hem Yahudiler'i hem Grekler'i ikna etmeye çalışıyordu. 5Silas'la Timoteos Makedonya'dan gelince, Pavlus kendini tümüyle Tanrı sözünü yaymaya verdi. Yahudiler'e, İsa'nın Mesih olduğuna dair tanıklık ediyordu. 6Ama Yahudiler karşı gelip ona sövmeye başlayınca Pavlus, giysilerini silkerek, “Başınıza geleceklerin sorumlusu sizsiniz!” dedi. “Sorumluluk benden gittik. Bundan böyle öteki uluslara gideceğim.” 7Pavlus oradan çıktı, Tanrı'ya tapan Titius Yustus adlı birinin evine gitti. Yustus'un evi havranın bitişiğindeydi. 8Havranın yöneticisi Krispus bütün ev halkıyla birlikte Rab'be inandı. Pavlus'u dinleyen Korintliler'den birçoğu da inanıp vaftiz oldu. 9Bir gece Rab bir görümde Pavlus'a, “Korkma” dedi, “Konuş, susma! 10Ben seninle birlikteyim; hiç kimse sana dokunmayacak, kötülük yapmayacak. Çünkü bu kentte benim halkım çoktur.” 11Pavlus, orada bir buçuk yıl kaldı ve halka sürekli Tanrı'nın sözünü öğretti. 12Gallio'nun Ahaya Valisi olduğu sıralarda, hep birlikte Pavlus'a karşı gelen Yahudiler onu mahkemeye çıkardılar. 13“Bu adam Yasa'ya aykırı biçimde Tanrı'ya tapınmaları için insanları kandırıyor” dediler. 14Pavlus tam söze başlayacakken Gallio Yahudiler'e şöyle dedi: “Ey Yahudiler, davanız bir haksızlık ya da ciddi bir suçla ilgili olsaydı, sizleri sabırla dinlemem gerekirdi. 15Ama sorun bir öğreti, bazı adlar ve kendi yasanızla ilgili olduğuna göre, bu davaya kendiniz bakın. Ben böyle şeylere yargıçlık etmek istemem.” 16Sonra Gallio onları mahkemeden kovdu. 17Hep birlikte, havranın yöneticisi Sostenis'i yakalayıp mahkemenin önünde dövdüler. Gallio ise olup bitenlere hiç aldırmadı. 18Pavlus Korint'teki kardeşlerin yanında bir süre daha kaldı. Sonra onlarla vedalaştı, Priskilla ve Akvila ile birlikte Suriye'ye gitmek üzere gemiyle yola çıktı. Adakta bulunmuş olduğu için Kenhere'de saçlarını kestirmişti. 19Efes'e vardıkları zaman Priskilla ve Akvila'yı orada bıraktı. Kendisi havraya giderek Yahudiler'le tartışmaya başladı. 20Bunlar daha uzun bir süre kalmasını istedilerse de, Pavlus kabul etmedi. 21Ama onlara veda ederken, “Tanrı dilerse yanınıza yine döneceğim” dedi. Sonra Efes'ten denize açıldı. 22Sezariye'ye vardıktan sonra Yeruşalim'e gidip oradaki kiliseyi ziyaret etti, oradan da Antakya'ya geçti. 23Bir süre orada kaldıktan sonra yola çıktı; Galatya bölgesini ve Frikya'yı dolaşarak bütün öğrencileri ruhça pekiştirdi. 24Bu arada İskenderiye doğumlu Apollos adında bir Yahudi Efes'e geldi. Üstün bir konuşma yeteneği olan Apollos, Kutsal Yazılar'ı çok iyi biliyordu. 25Rab'bin yolunda eğitilmiş bir kişiydi. Ateşli bir ruhla konuşuyor ve sadece Yahya'nın vaftizini bildiği halde İsa'yla ilgili gerçekleri doğru öğretiyordu. 26Havrada cesaretle konuşmaya başladı. Kendisini dinleyen Priskilla ile Akvila, onu yanlarına alarak Tanrı yolunu ona daha doğru biçimde açıkladılar. 27Apollos Ahaya'ya gitmek isteyince kardeşler onu cesaretlendirdiler. Onu iyi karşılamaları için oradaki öğrencilere mektup yazdılar. Apollos Ahaya'ya varınca Tanrı'nın lütfuyla iman etmiş olanlara çok yardım etti. 28Şöyle ki Kutsal Yazılar'dan, İsa'nın Mesih olduğunu kanıtlayarak Yahudiler'in iddialarını açıkça ve güçlü bir şekilde çürüttü.

AÇIKLAMA: Atina’dan sonra Korint şehrine devam etti, Elçi Pavlus. Korint; aşırı zengin, kalabalık ve ticaret açısından çok önemli bir liman şehirdi. Özellikle yakınında bulunan kıstaktan geçen teknelerle yoğun bir gemici trafiğine sahipti. Böylece bu kent ahlaksızlığı, fahişeliği ve putperestliğinden dolayı Roma İmparatorluğunun her tarafında kendisine ün kazanmıştı. Strabo adında eski bir tarihçiye göre bir zamanlar Korint’te 1000’den fazla kâhinlik yapan kadın-erkek fahişeler vardı. Ayrıca Korint’te 12 pagan tapınak bulunuyordu. Bunlardan en meşhuru, Akropolis tepesinde bulunan Afrodit Tapınağı’ydı. İşte böyle bir ortamda Pavlus, Mesih’in müjdesini duyurmaya başladı. Her zamanki gibi bir süre sonra Yahudiler onu havradan kovdular ama yine de eski havra yöneticisi dahil Mesih’e iman edenler oldu. Bir buçuk yıl zarfında kilise topluluğu öyle çoğaldı ki Yahudiler, Pavlus’u şehirden kovdurmak için onu mahkemeye çıkartılar. Ne var ki yargıç dini bir mesele olduğunu anlayınca onları dinlemeyi reddetti. Böylece Hristiyanlık inancı her hangi bir devlete ya da etnik kimliğine zarar vermeyeceği kanıtlanmış oldu.
	Kısa bir süre sonra Pavlus, Yeruşalim’e ve Antakya’ya geri dönmek istedi. Oraya giderken Efes’e uğradı ve havrada konuştuktan sonra insanların çok ilgili olduklarını gördü. Ancak acelesi olduğundan ilerde onlara bir daha gelmeye söz vererek yoluna devam etti. Bu sırada Apollos adında bir vaiz Efes’e gelir. Pavlus’un arkadaşları olan Priskilla ile Akvila onun havradaki konuşmasını dinledikten sonra bilgide bir az eksik olduğunu tespit ediyorlar o yüzden onu yanlarına davet ederek kendisine İsa Mesih’i daha ayrıntılı bir şekilde anlatıyorlar. Böylece Apollos büyük bir hevesle Korint’e gitmeye karar verir.
	Gördüğümüz gibi Hristiyanlığın yayılışı hiç de kolay olmamıştı. Elçilerin gittikleri her yerde baskılarla karşılaştılar. Bazen zulümden çok toplumun ahlaksızlığı daha büyük engeldi. Bazı insanlar da yanlış öğreti de yayıyordu ama elçiler büyük sabırla Mesih’in müjdesine sadık kaldılar. Bazen durum öyle vahim  oluyordu ki Rab görümlerle elçilerini teşvik etmek durumundaydı. Pavlus’a şöyle söyledi: ‘Korkma, konuş, susma! Ben seninle birlikteyim; hiç kimse sana dokunmayacak, kötülük yapmayacak. Çünkü bu kentte benim halkım çoktur.’ Demek ki durum ne kadar imkânsız gibi görünse de Tanrı’nın her yerde kurtaracağı insanlar vardır. Bizim görevimiz ise sadık bir şekilde Mesih’i duyurmaktır.

Temmuz 10
EFES’E MÜJDE
Elçilerin İşleri 19:1-10
1-2Apollos Korint'teyken Pavlus, iç bölgelerden geçerek Efes'e geldi. Orada bazı öğrencileri bularak onlara, “İman ettiğiniz zaman Kutsal Ruh'u aldınız mı?” diye sordu. “Kutsal Ruh'un varlığından haberimiz yok ki!” dediler. 3“Öyleyse neye dayanarak vaftiz oldunuz?” diye sordu. “Yahya'nın öğretisine dayanarak vaftiz olduk” dediler. 4*Pavlus, “Yahya'nın yaptığı vaftiz, tövbeyle ilgili bir vaftizdi” dedi. “Halka, kendisinden sonra gelecek Olan'a, yani İsa'ya inanmalarını söyledi.” 5Onlar bunu duyunca, Rab İsa'nın adıyla vaftiz oldular. 6Pavlus ellerini onların üzerine koyunca Kutsal Ruh üzerlerine indi ve bilmedikleri dillerle konuşup peygamberlik etmeye başladılar. 7Aşağı yukarı on iki kişiydiler. 8Havraya giren Pavlus cesaretle konuşmaya başladı. Üç ay boyunca oradakilerle tartışıp durdu, onları Tanrı'nın Egemenliği konusunda ikna etmeye çalıştı. 9Ne var ki, bazıları sert bir tutum takınıp ikna olmamakta direndiler ve İsa'nın yolunu halkın önünde kötülemeye başladılar. Bunun üzerine Pavlus onlardan ayrıldı. Öğrencilerini de alıp götürdü ve Tiranus'un dershanesinde her gün tartışmalarını sürdürdü. 10Bu durum iki yıl sürdü. Sonunda Yahudi olsun Grek olsun, Asya İli'nde yaşayan herkes Rab'bin sözünü işitti.

AÇIKLAMA: Daha önce söz verdiği gibi Elçi Pavlus ilk fırsatta Efes kentine döndü. Şehir olarak, Efes zengin bir metropoldü o dönemler. Asya İlinin başkenti olan Efes özellikle tanrıçası Artemis vasıtasıyla ünlenmişti. Dünyanın yedi harikalarından biri olan Artemis Tapınağı dünyanın her yanından gelen ziyaretçilerin ilgi odağıydı. Verimlilik tanrıçası olan Artemis’in inancına göre ziyaretçiler tapınak fahişeleriyle ilişki kurarak dileklerini kabul ettirebiliyorlardı. Efes’te, Artemis’in dini öyle baskındı ki şehrin ticareti ve siyaseti tümden tapınaktan geçinirdi. İşte Elçi Pavlus, bu denli putperest bir kente gelmişti.
Şehre ilk vardığında Pavlus yalnızca Yahya’nın vaftizini alan ve Kutsal Ruh’tan habersiz bir grupla karşılaştı. Elçi Pavlus onlara Mesih’i tam olarak anlattıktan sonra O’nun adıyla vaftiz oldular. Sonra Kutsal Ruh’u almaları için Pavlus üzerlerine ellerini koydu ve birden farklı dillerle konuşmaya başladılar. Bunun benzerini Pentikost bayramında (E.İşleri 2), Samiriye’de (8:17) ve Kornelius’un evinde (10:44-47) gördük. Ancak bu örnekleri birbiriyle karşılaştırdığımızda net bir emsale ulaşmak mümkün değil. O yüzden bu örnekten yola çıkarak ‘Kutsal Ruh ancak olgun bir imanlının el koymasıyla olur’ ya da ‘ne zaman biri iman ederse mutlaka dillerle konuşmalı’ gibi bir sonuca varmak pek doğru değil. Şunu hatırlamalıyız ki Elçilerin İşleri kitabında olan her şey emsal değildir – sonuçta kilisenin temel taşları yeni yeni oturuyordu. Ancak daha sonra Pavlus’un mektuplarında şunu okuyoruz ki iman eden herkeste mutlaka Kutsal Ruh vardır (Romalılar 8:9) ve farklı dillerle konuşma armağanı her imanlı için şart değildir (1.Korintliler 12:30).  Bu bölümde Pavlus bundan dolayı şaşırmıştı çünkü bunlar gerçek imanlı olsaydılar Kutsal Ruh’u almış olmaları gerekirdi. Ama almadıklarına göre demek ki henüz Mesih’e tam olarak inanmamışlardı.
Sonra Pavlus doğrudan havraya gitti ve Yahudilerden başlayarak Mesih’i anlatmaya başladı. Her zamanki gibi Yahudiler onu bir yere kadar dinlediler ama sonra Pavlus iman edenlerle ayrılıp yeni bir topluluk kurmak zorunda kaldı. Bu süreçte Tiranus adında biri dershanesini Pavlus’a açtı ve elçi ilin her yanından gelenleri orada her gün eğitmeye başladı. Pavlus, Efes’te iki yıldan fazla kaldı ve bu süre zarfında Asya ilinin tümü müjdeyi duydu. Bundan Tanrı’nın Sözü’nü öğretmenin ne kadar etkili olduğunu görebiliyoruz. Böylece Efes Kilisesi iyice köklendi ve etrafta etkisini göstermeye başladı. Mesih’in kilisesi işte bu şekilde güçlenebilir. Tanrı’nın Sözü doğru düzgün öğretilmezse hep kargaşa olur ama insanlar Rab’bin kelamına odaklanırlarsa işte o zaman harikalar görülmeye başlar.

Temmuz 11
EFES’TE KARGAŞA
Elçilerin İşleri 19:11-41
 11Tanrı, Pavlus'un eliyle olağanüstü mucizeler yaratıyordu. 12Şöyle ki, Pavlus'un bedenine değen peşkir ve peştamallar hasta olanlara götürüldüğünde, hastalıkları yok oluyor, kötü ruhlar içlerinden çıkıyordu. 13Çevrede dolaşıp kötü ruhları kovmakla uğraşan bazı Yahudiler de kötü ruhlara tutsak olanları Rab İsa'nın adını anarak kurtarmaya kalkıştılar. “Pavlus'un tanıttığı İsa'nın adıyla size emrediyoruz!” diyorlardı. 14Bunu yapanlar arasında Skeva adlı bir Yahudi başkâhinin yedi oğlu da vardı. 15Kötü ruh ise onlara şöyle karşılık verdi: “İsa'yı biliyor, Pavlus'u da tanıyorum, ama siz kimsiniz?” 16İçinde kötü ruh bulunan adam onlara saldırdı, hepsini alt ederek bozguna uğrattı. Öyle ki, o evden çıplak ve yaralı olarak kaçtılar. 17Bu haber, Efes'te yaşayan bütün Yahudiler'le Grekler'e ulaştı. Hepsini bir korku aldı ve Rab İsa'nın adı büyük bir saygınlık kazandı. 18İman edenlerin birçoğu geliyor, yaptıkları kötülükleri itiraf edip anlatıyordu. 19Büyücülükle uğraşmış bir sürü kişi de kitaplarını toplayıp herkesin önünde yaktılar. Kitapların değerini hesapladıklarında toplam elli bin gümüş tuttuğunu gördüler. 20Böylelikle Rab'bin sözü güçlü biçimde yayılıp etkinlik kazanıyordu. 21Pavlus, bu olup bitenlerden sonra Makedonya ve Ahaya'dan geçip Yeruşalim'e gitmeye karar verdi. “Oraya gittikten sonra Roma'yı da görmem gerek” diyordu. 22Yardımcılarından ikisini, Timoteos ile Erastus'u Makedonya'ya göndererek kendisi bir süre daha Asya İli'nde kaldı. 23O sırada İsa'nın yoluna ilişkin büyük bir kargaşalık çıktı. 24Artemisl Tapınağı'nın gümüşten maketlerini yapan Dimitrios adlı bir kuyumcu, el sanatçılarına bir hayli iş sağlıyordu. 25Sanatçıları ve benzer işlerle uğraşanları bir araya toplayarak onlara şöyle dedi: “Efendiler, bu işten büyük kazanç sağladığımızı biliyorsunuz. 26Ama Pavlus denen bu adamın, elle yapılan tanrıların gerçek tanrılar olmadığını söyleyerek yalnız Efes'te değil, neredeyse bütün Asya İli'nde çok sayıda kişiyi kandırıp saptırdığını görüyor ve duyuyorsunuz. 27Hem bu sanatımız saygınlığını yitirmek tehlikesiyle karşı karşıyadır, hem de ulu tanrıça Artemis'in Tapınağı'nın hiçe sayılması ve bütün Asya İli'yle bütün dünyanın tapındığı tanrıçanın, ululuğundan yoksun kalması tehlikesi vardır.” 28Oradakiler bunu duyunca öfkeyle doldular. “Efesliler'in Artemisi uludur!” diye bağırmaya başladılar. 29Kent büsbütün karıştı. Halk, Pavlus'un yol arkadaşlarından Makedonyalı Gayus ve Aristarhus'u yakalayıp sürükleyerek birlikte tiyatroya koşuştu. 30Pavlus halkın arasına girmek istediyse de, öğrenciler onu bırakmadı. 31Hatta, Pavlus'un dostu olan bazı Asya İli yöneticileri ona haber yollayarak tiyatroda görünmemesi için yalvardılar. 32Tiyatrodaki topluluk karışıklık içindeydi. Her kafadan bir ses çıkıyordu. Çoğu ne için toplandığını bile bilmiyordu. 33Yahudiler İskender'i öne çıkarınca kalabalıktan bazıları olayı ona bağladı. Eliyle bir işaret yapan İskender, halka savunmasını yapmak istedi. 34Ama halk kendisinin Yahudi olduğunu anlayınca hep bir ağızdan yaklaşık iki saat boyunca, “Efesliler'in Artemisi uludur!” diye bağırıp durdu. 35Kalabalığı yatıştıran belediye yazmanı, “Ey Efesliler” dedi, “Efes Kenti'nin, ulu Artemis Tapınağı'nın ve gökten düşen kutsal taşın bekçisi olduğunu bilmeyen var mı? 36Bunları hiç kimse inkâr edemez. Bunun için sakin olmanız ve düşüncesiz bir şey yapmamanız gerekir. 37Buraya getirdiğiniz bu adamlar, ne tapınakları yağma ettiler, ne de tanrıçamıza sövdüler. 38Dimitrios ve sanatçı arkadaşlarının herhangi birinden şikâyeti varsa, mahkemeler açık, yargıçlar da var. Karşılıklı suçlamalarını orada yapsınlar. 39Soruşturacağınız başka bir durum varsa, bunun yasal bir toplantıda çözümlenmesi gerekir. 40Bugünkü olaylardan ötürü ayaklanma suçundan yargılanmak tehlikesindeyiz. Hiçbir gerekçesi olmayan bu kargaşanın hesabını veremeyeceğiz.” 41Bunları söyledikten sonra topluluğu dağıttı.

AÇIKLAMA: İsa Mesih’in müjdesinin amacı insanların kurtuluşudur. Peki insanların pislikten ve putperestlikten kurtulmaları kadar güzel bir şey olabilir mi? Bunu kim istemez ki? Ama unutuyoruz ki bütün bu pisliklerin arkasındaki güç Şeytandır ve o insanların kurtulmasını hoşgörüyle karşılamaz. Müjde gittiği her yeri olumlu yönden değiştirmeyi amaçlar ama İblis her zaman karşı gelir. Efes’te Rab harikalar yapmaya başladı. Hastalar şifa buluyor, insanların içine yerleşen kötü ruhlar kovuluyor, millet özgürlüğe kavuşuyordu ama İblis rahat durmuyordu. Hatta burada bir az komik bir olay da okuyoruz. Pavlus’un cin kovma yeteneğini kıskanan bazı Yahudi gençler bu işe atılmaya kalkıştılar. Ne var ki cin onlara şöyle cevap verdi: ‘İsa’yı biliyor, Pavlus’u da tanıyorum, ama siz kimsiniz?’ Sonra cinli adam onlara saldırıp hepsini perişan etti. Gördüğümüz gibi müjdenin taklidi hep güçsüz ve etkisiz kalır.
	Efes büyük bir ilim merkeziydi. Bugüne kadar büyük kütüphanelerinin kalıntıları duruyordur. Ancak bu bildiğimiz aydın ilimden ziyade daha çok karanlık bir ilimdi. Efes büyücülükle ünlenmiş bir kentti. İnsanlar Artemis adına muskalar yazdırmak için oraya akın ederlerdi. Ancak büyücülükle uğraşan bazı kimseler Mesih’e iman edince günahlarından tövbe ederek büyü kitaplarını şehrin ortasında yaktılar. Kitapların tek tek elle yazıldığı o dönemde bu çok büyük bir olaydı. Efes’in ilk imanlı nesli bunu yaparak büyük bir cesaret sergiledi ve bu sayede Mesih’in müjdesi bütün Asya İli’nde yankı buldu.
	Ancak Şeytan olup bitenlerden hiç hoşnut değildi. Efes’te Artemis tanrıçasının gümüş maketlerini yapan kuyumcular Elçi Pavlus’un yaydığı müjde sayesinde insanların putperestlikten uzaklaşmaya başladığını sezince şehirde büyük bir kargaşa çıkartmak istediler. Yaygarayı başlatan Dimitrius ve kuyumcu arkadaşlarının çabaları sonucunda büyük bir kalabalık şehir tiyatrosunu tıka basa doldurup iki saat boyunca ‘Efeslilerin Artemisi Uludur!’ diye haykırmaya başladı.  Bu tiyatro bugün dahi Efes harabeleri arasında duruyor. Genellikle bu tür kargaşalarda olduğu gibi bağırıp çağıranların çoğu ne için toplandıklarını bile bilmiyordu. Bu sırada Pavlus halkın önüne çıkıp açıklama yapmak istediyse de arkadaşları onu güçlükle engellediler. Bir süre sonra yetkililer halkı bir şekilde sakinleştirip dağıtmayı başardı. Ancak baştan söylediğimiz gibi çok ilginçtir ki insanlar müjdenin getirdiği özgürlüğe ve paklığa sevinmek yerine İblisin galeyana getirmesiyle hep karşı gelirler. Bugün de böyle. Mesih’in müjdesinde kimsenin kınadığı bir şey yok ama yine de Hristiyanlar kovalanıp avlanıyor ve bazılarımız koyun gibi kesiliyor. Aslında şaşırmamalıyız çünkü daha kötüsünü İsa Mesih’e yaptılar. İsa şöyle dedi: ‘Dünyaya ışık geldi ama insanlar ışık yerine karanlığı sevdiler. Çünkü yaptıkları işler kötüydü... Ama gerçeği uygulayan kişi yaptıklarını, Tanrı’ya dayanarak yaptığını göstermek için ışığa gelir (Yuhanna 3:19,21).’ Peki, biz hangisini tercih edeceğiz?

Temmuz 12
ASYA’YA ELVEDA
Elçilerin İşleri 20:1-38
1Pavlus, kargaşalık yatıştıktan sonra öğrencileri çağırtıp onları yüreklendirdi. Sonra kendilerine veda ederek Makedonya'ya gitmek üzere yola çıktı. 2O yöreleri dolaşarak imanlıları yüreklendiren birçok konuşmalar yaptıktan sonra Yunanistan'a gitti. 3Orada üç ay kaldı. Suriye'ye deniz yoluyla gitmek üzereyken Yahudiler'in kendisine karşı bir düzen kurması nedeniyle dönüşü Makedonya üzerinden yapmaya karar verdi. 4Piros oğlu Veriyalı Sopater, Selanikliler'den Aristarhus ile Sekundus, Derbeli Gayus, Timoteos ve Asya İli'nden Tihikos ile Trofimos onunla birlikte gittiler. 5Bunlar önden gidip bizi Troas'ta beklediler. 6Biz de Mayasız Ekmek Bayramı'ndan sonra Filipi'den denize açılıp beş günde Troas'a gelerek onlarla buluştuk. Orada yedi gün kaldık. 7Haftanın ilk günü ekmek bölmek için bir araya toplandığımızda Pavlus imanlılara bir konuşma yaptı. Ertesi gün oradan ayrılacağı için konuşmasını gece yarısına dek sürdürdü. 8Toplanmış olduğumuz üst kattaki odada birçok kandil yanıyordu. 9Eftihos adlı bir delikanlı pencerede oturuyordu. Pavlus konuşmasını uzattıkça Eftihos'u uyku bastı. Uykuya dalınca da ikinci kattan aşağı düştü ve yerden ölüsü kaldırıldı. 10Aşağı inen Pavlus delikanlının üzerine kapanıp onu kucakladı. “Telaşlanmayın, yaşıyor!” dedi. 11Sonra yukarı çıkıp ekmek böldü ve yemek yedi. Gün doğuncaya dek onlarla uzun uzun konuştu, sonra oradan ayrıldı. 12Çocuğu diri olarak evine götüren imanlılar bu olaydan büyük cesaret aldılar. 13Biz önden giderek gemiye bindik ve Assos'a hareket ettik. Pavlus'u oradan alacaktık. Kendisi karadan gitmek istediği için bunu böyle düzenlemişti. 14Bizi Assos'ta karşılayınca onu gemiye alıp Midilli'ye geçtik. 15Oradan denize açılıp ertesi gün Sakız Adası'nın karşısına geldik. Üçüncü gün Sisam'a uğradık ve bir gün sonra Milet'e vardık. 16Pavlus, Asya İli'nde vakit kaybetmemek için Efes'e uğramamaya karar vermişti. Pentikost Günü Yeruşalim'de olabilmek umuduyla acele ediyordu. 17Pavlus, Milet'ten Efes'e haber yollayarak kilisenin ihtiyarlarını* yanına çağırttı. 18Yanına geldikleri zaman onlara şöyle dedi: “Asya İli'ne ayak bastığım ilk günden beri, sizinle bulunduğum bütün süre boyunca, nasıl davrandığımı biliyorsunuz. 19Yahudiler'in kurduğu düzenlerden çektiğim sıkıntıların ortasında Rab'be tam bir alçakgönüllülükle, gözyaşları içinde kulluk ettim. 20Yararlı olan herhangi bir şeyi size duyurmaktan, gerek açıkta gerek evden eve dolaşarak size öğretmekten çekinmedim. 21Hem Yahudiler'i hem de Grekler'i, tövbe edip Tanrı'ya dönmeye ve Rabbimiz İsa'ya inanmaya çağırdım. 22“Şimdi de Ruh'a boyun eğerek Yeruşalim'e gidiyorum. Orada başıma neler geleceğini bilmiyorum. 23Ancak Kutsal Ruh, beni zincirler ve sıkıntıların beklediğine dair her kentte beni uyarıyor. 24*Canımı hiç önemsemiyorum, ona değer vermiyorum. Yeter ki yarışı bitireyim ve Rab İsa'dan aldığım görevi, Tanrı'nın lütfunu bildiren Müjde'ye tanıklık etme görevini tamamlayayım. 25“Şimdi aralarında dolaşıp Tanrı'nın Egemenliği'ni duyurduğum sizlerden hiçbirinin yüzümü bir daha görmeyeceğini biliyorum. 26Bu yüzden bugün size şunu açıkça söyleyeyim: Ben kimsenin uğrayacağı cezadan sorumlu değilim. 27Tanrı'nın isteğini size tam olarak bildirmekten çekinmedim. 28Kendinize ve Kutsal Ruh'un sizi gözetmen olarak görevlendirdiği bütün sürüye göz kulak olun. Rab'bin kendi kanı pahasına sahip olduğu kiliseyi gütmek üzere atandınız. 29Ben gittikten sonra sürüyü esirgemeyen yırtıcı kurtların aranıza gireceğini biliyorum. 30Hatta öğrencileri kendi peşlerinden sürüklemek için sizin aranızdan da sapık sözler söyleyen kişiler çıkacak. 31Bunun için uyanık durun. Üç yıl boyunca, aralıksız, gece gündüz demeden, gözyaşı dökerek her birinizi nasıl uyardığımı hatırlayın.
32“Şimdi sizi Tanrı'ya ve O'nun lütfunu bildiren söze emanet ediyorum. Bu söz, sizi ruhça geliştirecek ve kutsal kılınmış olan bütün insanlar arasında mirasa kavuşturacak güçtedir. 33Ben hiç kimsenin altınına, gümüşüne ya da giysisine göz dikmedim. 34Siz de bilirsiniz ki, bu eller hem benim, hem de benimle birlikte olanların gereksinmelerini karşılamak için hizmet etmiştir. 35Yaptığım her işte sizlere, böyle emek vererek güçsüzlere yardım etmemiz ve Rab İsa'nın, ‘Vermek, almaktan daha büyük mutluluktur’ diyen sözünü unutmamamız gerektiğini gösterdim.” 36Pavlus bu sözleri söyledikten sonra diz çöküp onlarla birlikte dua etti. 37Sonra hepsi acı acı ağlayarak Pavlus'un boynuna sarıldılar, onu öptüler. 38Onları en çok üzen, “Yüzümü bir daha görmeyeceksiniz” demesi oldu. Sonra onu gemiye kadar geçirdiler.

AÇIKLAMA: Elçi Pavlus’un Asya İli’ndeki işi bitmişti. Son bir kere Makedonya ve Ahaya bölgelerindeki kiliseleri görüp Yeruşalim’e dönmek istiyordu. Ama bu göründüğü kadar kolay değildi çünkü gittiği her yerde yine can tehlikesiyle karşılaşıyordu. Ne var ki Pavlus buna aldırmadan uğradığı her yerdeki imanlıları yüreklendirmeye odaklanmıştı. Bugünkü Çanakkale yakınında bulunan Troas’a varınca Pazar günü bütün imanlılarla bir araya gelip ekmek bölerek Mesih’in ölümünü andılar. Ancak Pavlus’a doymayan imanlılar onu geç saatte kadar dinlemek istediler. Bu sırada Eftihos adında bir genç pencerede oturmuş Pavlus’u dinliyordu ama saat ilerleyince uykuya daldı ve birden ikinci kattan aşağı düştü. Aşağıya inan Pavlus delikanlının ölüsüne sarılarak dua etti. Sonra “Telaşlanmayın, yaşıyor!” dedi. Bu olay oradaki imanlılara belki Pavlus’un vaazından daha büyük teşvik kaynağı oldu. Rab bunun gibi çok acı bazı durumları imanımızı daha çok pekiştirmek için kullanabilir, yeter ki O’na güvenelim.
	Ardından Pavlus, Efes’in yakınındaki Milet şehrine devam etti. Orada Efes’ten gelen Kilise önderleriyle bir araya gelip elveda konuşmasını yaptı. İlk başta Pavlus onlara kendi hizmetini, çektiği acıları ve ilettiği müjdeyi hatırlatır. Onlar elbette ki büyük elçinin aralarında hep kalmasını isterlerdi ama Rab kendisine gitmesi gerektiğini göstermişti. Ayrıca gittiği yerde çok acı çekeceğini de gösterdi ama Pavlus bundan hiç çekinmeyip şöyle dedi: ”Canımı hiç önemsemiyorum, ona değer vermiyorum. Yeter ki yarışı bitireyim.” Rab’bin iradesine boyun eğmek her zaman kolay değil. Ama Pavlus’un dediği gibi bu bir yarıştır – kolay etapları var ve de çok zor etapları var – önemli olan durmayıp bitiş çizgisine varmak. Sonra Pavlus önderlerin Mesih’in kendi kanı pahasına satın aldığı kilise sürüsüne göz kulak olmalarını buyurur. Kutsal Ruh tarafından atanmış oldukları bu görevi büyük bir özveriyle yerine getirmeye çağırır. Çünkü bu sürü Mesih’indir. Üstelik Şeytan kurt gibi etrafta dolanır ve ilk her fırsatta birini kapmaya çalışır. Böylece Pavlus kiliseyi onları emanet eder.
	Çoğu kişi kilise önderlerine gıptayla bakar. Onların yerinde ben olsam bunu böyle şunu şöyle yapardım deriz. Ancak gördüğümüz gibi önderlik yapmak hiç de kolay değil. Örneğin Pavlus’un ruhsallığını kıskanırız ama özverili hayatına bakınca çoğumuz onun yerinde olmayı istemezdik. Hiç rahat yüzü görmedi, sevdikleriyle kalamayıp müjde uğruna hep şehirden şehre dolaştı. Bu yetmemiş gibi gittiği her yerde büyük acılarla karşılaştı. (Bkz 2.Korintliler 11:23-29) İşte kiliseye özveriyle hizmet edecek insanı bekleyenler bunlardır. Bu kutsal görevinin temelinde yatan ilke şudur: “Vermek almaktan daha büyük mutluluktur.” Önder her şeyden önce alıp kendi ceplerini dolduran değil, her şeyini feda edendir. Böyle bir hayat çok zor ama o kadar da bereketlidir.



Temmuz 13
YERUŞALİM’E DÖNÜŞ
Elçilerin İşleri 21:1-26
1Onlardan ayrılınca denize açılıp doğru İstanköy'e gittik. Ertesi gün Rodos'a, oradan da Patara'ya geçtik. 2Fenike'ye gidecek bir gemi bulduk, buna binip denize açıldık. 3Kıbrıs'ı görünce güneyinden geçerek Suriye'ye yöneldik ve Sur Kenti'nde karaya çıktık. Gemi, yükünü orada boşaltacaktı. 4İsa'nın oradaki öğrencilerini arayıp bulduk ve yanlarında bir hafta kaldık. Öğrenciler Ruh'un yönlendirmesiyle Pavlus'u Yeruşalim'e gitmemesi için uyardılar. 5Günümüz dolunca kentten ayrılıp yolumuza devam ettik. İmanlıların hepsi, eşleri ve çocuklarıyla birlikte bizi kentin dışına kadar geçirdiler. Deniz kıyısında diz çöküp dua ettik. 6Birbirimizle vedalaştıktan sonra biz gemiye bindik, onlar da evlerine döndüler. 7Sur'dan deniz yolculuğumuza devam ederek Batlamya Kenti'ne geldik. Oradaki kardeşleri ziyaret edip bir gün yanlarında kaldık. 8*Ertesi gün ayrılıp Sezariye'ye geldik. Yediler'den biri olan müjdeci Filipus'un evine giderek onun yanında kaldık. 9Bu adamın peygamberlik eden, evlenmemiş dört kızı vardı. 10*Oraya varışımızdan birkaç gün sonra Yahudiye'den Hagavos adlı bir peygamber geldi. 11Bu adam bize yaklaşıp Pavlus'un kuşağını aldı, bununla kendi ellerini ayaklarını bağlayarak dedi ki, “Kutsal Ruh şöyle diyor: ‘Yahudiler, bu kuşağın sahibini Yeruşalim'de böyle bağlayıp öteki uluslara teslim edecekler.’ ” 12Bu sözleri duyunca hem bizler hem de oralılar Yeruşalim'e gitmemesi için Pavlus'a yalvardık. 13Bunun üzerine Pavlus şöyle karşılık verdi: “Ne yapıyorsunuz, ne diye ağlayıp yüreğimi sızlatıyorsunuz? Ben Rab İsa'nın adı uğruna Yeruşalim'de yalnız bağlanmaya değil, ölmeye de hazırım.” 14Pavlus'u ikna edemeyince, “Rab'bin istediği olsun” diyerek sustuk. 15Bir süre sonra hazırlığımızı yapıp Yeruşalim'e doğru yola çıktık. 16Sezariye'deki öğrencilerden bazıları da bizimle birlikte geldiler. Bizi, evinde kalacağımız adama, eski öğrencilerden Kıbrıslı Minason'a götürdüler. 17Yeruşalim'e vardığımız zaman kardeşler bizi sevinçle karşıladılar. 18Ertesi gün Pavlus'la birlikte Yakup'u görmeye gittik. İhtiyarların* hepsi orada toplanmıştı. 19Pavlus, onların hal hatırını sorduktan sonra, hizmetinin aracılığıyla Tanrı'nın öteki uluslar arasında yaptıklarını teker teker anlattı. 20Bunları işitince Tanrı'yı yücelttiler. Pavlus'a, “Görüyorsun kardeş, Yahudiler arasında binlerce imanlı var ve hepsi Kutsal Yasa'nın candan savunucusudur” dediler. 21“Ne var ki, duyduklarına göre sen öteki uluslar arasında yaşayan bütün Yahudiler'e, çocuklarını sünnet etmemelerini, törelerimize uymamalarını söylüyor, Musa'nın Yasası'na sırt çevirmeleri gerektiğini öğretiyormuşsun. 22Şimdi ne yapmalı? Senin buraya geldiğini mutlaka duyacaklar. 23Bunun için sana dediğimizi yap. Aramızda adak adamış dört kişi var. 24Bunları yanına al, kendileriyle birlikte arınma törenine katıl. Başlarını tıraş edebilmeleri için kurban masraflarını sen öde. Böylelikle herkes, seninle ilgili duyduklarının asılsız olduğunu, senin de Kutsal Yasa'ya uygun olarak yaşadığını anlasın. 25*Öteki uluslardan olan imanlılara gelince, biz onlara, putlara sunulan kurbanların etinden, kandan, boğularak öldürülen hayvanlardan ve fuhuştan sakınmalarını öngören kararımızı yazmıştık.” 26Bunun üzerine Pavlus o dört kişiyi yanına aldı, ertesi gün onlarla birlikte arınma törenine katıldı. Sonra tapınağa girerek arınma günlerinin ne zaman tamamlanacağını, her birinin adına ne zaman kurban sunulacağını bildirdi.

AÇIKLAMA: Özbeöz Yahudi olmasına rağmen Pavlus hayatının çoğunu diğer uluslar arasında yaşayıp Mesih’in müjdesini paylaşarak geçirdi. Asya ve Avrupa kıtasında pek çok kilise topluluğu kurduktan sonra Elçi Pavlus Yeruşalim’e dönmek istedi. Ancak kendi memleketine dönünce büyük sıkıntılar göreceğinin farkındaydı. Sonuçta çoğu Yahudi, Pavlus’un Mesih’i diğer uluslara duyurmasına karşıydılar. Oraya giderken de uğradığı her yerde imanlılar ona zorluklarla karşılaşacağını hatırlattılar. Hatta bir yerde Hagavos adlı bir peygamber elçinin ellerini bağlayarak, Yeruşalim’de böyle bağlanacaksın diyerek onu uyardı.  Ama Pavlus: “Ben Rab İsa’nın adı uğruna Yeruşalim’de yalnız bağlanmaya değil, ölmeye de hazırım” diye cevap verir. Yani bile bile aslanın ağzına gidiyordu. Burada ‘Acaba Pavlus inatçılık mı ediyordu?’ sorusu doğar. Rab pek çok kişi aracılığıyla elçiyi uyarmasına rağmen neden devam etti? Aslında Pavlus kendi bildiğine göre değil Kutsal Ruh’un yönlendirişiyle gidiyordu (E.İşleri 20:22) ama Kutsal Ruh aynı zamanda kendisini ve diğer imanlıları gelecek bazı acılı olaylar için hazırlıyordu.
	Burada ilginç bir ayrıntı daha var: Hagavos adında bir peygamberden söz ediliyor. Mesih’ten sonra gelen peygamber var mı? Aslında burada Eski Antlaşma’da görülen yani Mesih’ten önce gelen peygamberler ile kendisinden sonra çıkan peygamberler arasında önemli bazı farklar var. Mesih’ten önceki peygamberler Tanrı adına kendilerine verilen vahyi aktarıyorlardı. Söylediklerinde hata payı sıfırdı çünkü birebir Tanrı’nın ağzıydılar (Yasanın Tekrarı 18:21-22). Hepsi Mesih’in yolunu hazırlardılar dolayısıyla Mesih gelince görevleri bitti. Yahya bu türdeki son peygamberdi. Tanrı’nın Oğlu Mesih geldikten sonra tam yetkili başka bir peygamber öngörülmüyor (İbraniler 1:1-3). Ancak özellikle İncil tam olarak derlenmeden önce Rab zaman zaman peygamber denen bazı insanlar aracılığıyla ilk imanlılara seslenmişti (1.Korintliler 14). Bunlar peygamberlik ederek ilk kiliselere öğreti verenlerdi. Ama bunlar Mesih’ten önce gelen peygamberler gibi mutlak bir yetkiye sahip değildiler. Bunu şundan anlıyoruz ki yaptıkları peygamberlik diğer imanlılarca sınanmalıydı (1.Selanikliler 5:21-22).
	Yeruşalim’e vardıktan sonra Pavlus kilisenin önderleriyle görüşür. Onlar yaptığı hizmeti takdir ettiler ama Yahudilerin kendisi hakkındaki endişeleri de dile getirdiler. O yüzden Pavlus’un tapınağa gidip dini bir törene katılmasını talep ederler. Pavlus kabul eder ama burada yine bir soru oluşuyor: ‘Acaba Pavlus bunu yaparak prensiplerinden taviz mi veriyordu?’ Sonuçta Pavlus insanın yasayla kurtulmadığını ve imanlının yasadan özgür olduğunu pek çok kez vurgular (Galatyalılar 3). Bu doğruydu. Ancak şunu da anlamalıyız ki Pavlus’un bu yaptıkları Yahudilerin kültürünün bir parçasıydı artık. Ayrıca bunlar pagan örf ve adetler değil, Rab’bin Yasası’nda geçen şeylerdi. O yüzden Pavlus özellikle onlara olan yakınlığını ve sevgisini göstermek için buna razı oldu. Başka yerde Pavlus şunu yazdı: ‘Ne yapıp yapıp bazılarını kurtarmak için herkesle her şey oldum (1.Korintililer 9:22).’  Pavlus’un bu yüreği bizim için büyük bir örnektir.


Temmuz 14
TAPINAKTA OLAY
Elçilerin İşleri 21:27-22:29
27Yedi günlük süre bitmek üzereydi. Asya İli'nden bazı Yahudiler Pavlus'u tapınakta görünce bütün kalabalığı kışkırtarak onu yakaladılar. 28“Ey İsrailliler, yardım edin!” diye bağırdılar. “Her yerde herkese, halkımıza, Kutsal Yasa'ya ve bu kutsal yere karşı öğretiler yayan adam budur. Üstelik tapınağa bazı Grekler'i sokarak bu kutsal yeri kirletti.” 29*Bu Yahudiler, daha önce kentte Pavlus'un yanında gördükleri Efesli Trofimos'un, Pavlus tarafından tapınağa sokulduğunu sanıyorlardı. 30Bütün kent ayağa kalkmıştı. Her taraftan koşuşup gelen halk Pavlus'u tutup tapınaktan dışarı sürükledi. Arkasından tapınağın kapıları hemen kapatıldı. 31Onlar Pavlus'u öldürmeye çalışırken, bütün Yeruşalim'in karıştığı haberi Roma taburunun komutanına ulaştı. 32Komutan hemen yüzbaşılarla askerleri yanına alarak kalabalığın olduğu yere koştu. Komutanla askerleri gören halk Pavlus'u dövmeyi bıraktı. 33O zaman komutan yaklaşıp Pavlus'u yakaladı, çift zincirle bağlanması için buyruk verdi. Sonra, “Kimdir bu adam, ne yaptı?” diye sordu. 34Kalabalıktakilerin her biri ayrı bir şey bağırıyordu. Kargaşalıktan ötürü kesin bilgi edinemeyen komutan, Pavlus'un kaleye götürülmesini buyurdu. 35Pavlus merdivenlere geldiğinde kalabalık öylesine azmıştı ki, askerler onu taşımak zorunda kaldılar. 36Kalabalık, “Öldürün onu!” diye bağırarak onları izliyordu. 37Kaleden içeri girmek üzereyken Pavlus komutana, “Sana bir şey söyleyebilir miyim?” dedi. Komutan, “Grekçe biliyor musun?” dedi. 38“Sen bundan bir süre önce bir ayaklanma başlatıp dört bin tedhişçiyi çöle götüren Mısırlı değil misin?” 39Pavlus, “Ben Kilikya'dan Tarsuslu bir Yahudi, hiç de önemsiz olmayan bir kentin vatandaşıyım” dedi. “Rica ederim, halka birkaç söz söylememe izin ver.” 40Komutanın izin vermesi üzerine Pavlus merdivende dikilip eliyle halka bir işaret yaptı. Derin bir sessizlik olunca, İbrani* dilinde konuşmaya başladı.
 22:1“Kardeşler ve babalar, size şimdi yapacağım savunmayı dinleyin” dedi. 2-3*Pavlus'un kendilerine İbrani dilinde seslendiğini duyduklarında daha derin bir sessizlik oldu. Pavlus şöyle devam etti: “Ben Yahudi'yim. Kilikya'nın Tarsus Kenti'nde doğdum ve burada, Yeruşalim'de Gamaliel'in dizinin dibinde büyüdüm. Atalarımızın yasasıyla ilgili sıkı bir eğitimden geçtim. Bugün hepinizin yaptığı gibi, ben de Tanrı için gayretle çalışan biriydim. 4*İsa'nın yolundan gidenlere öldüresiye zulmeder, kadın erkek demeden onları bağlayıp hapse atardım. 5Başkâhin ile bütün kurul üyeleri söylediklerimi doğrulayabilirler. Onlardan Yahudi kardeşlere yazılmış mektuplar alarak Şam'a doğru yola çıkmıştım. Amacım, oradaki İsa inanlılarını da cezalandırmak üzere bağlayıp Yeruşalim'e getirmekti. 6“Ben öğleye doğru yol alıp Şam'a yaklaşırken, birdenbire gökten parlak bir ışık çevremi aydınlattı. 7Yere yıkıldım. Bir sesin bana, ‘Saul, Saul! Neden bana zulmediyorsun?’ dediğini işittim. 8“ ‘Ey Efendim, sen kimsin?’ diye sordum. “Ses bana, ‘Ben senin zulmettiğin Nasıralı İsa'yım’ dedi. 9Yanımdakiler ışığı gördülerse de, benimle konuşanın söylediklerini anlamadılar. 10“ ‘Rab, ne yapmalıyım?’ diye sordum. “Rab bana, ‘Kalk, Şam'a git’ dedi, ‘Yapmanı tasarladığım her şey orada sana bildirilecek.’ 11Parlayan ışığın görkeminden gözlerim görmez olduğundan, yanımdakiler elimden tutup beni Şam'a götürdüler. 12-13“Orada Hananya adında dindar, Kutsal Yasa'ya bağlı biri vardı. Kentte yaşayan bütün Yahudiler'in kendisinden övgüyle söz ettiği bu adam gelip yanımda durdu ve, ‘Saul kardeş, gözlerin görsün!’ dedi. Ve ben o anda onu gördüm. 14“Hananya, ‘Atalarımızın Tanrısı, kendisinin isteğini bilmen ve Adil Olan'ı görüp O'nun ağzından bir ses işitmen için seni seçmiştir’ dedi. 15‘Görüp işittiklerini bütün insanlara duyurarak O'nun tanıklığını yapacaksın. 16Haydi, ne bekliyorsun? Kalk, O'nun adını anarak vaftiz ol ve günahlarından arın!’
17-18“Ben Yeruşalim'e döndükten sonra, tapınakta dua ettiğim bir sırada, kendimden geçerek Rab'bi gördüm. Bana, ‘Çabuk ol’ dedi, ‘Yeruşalim'den hemen ayrıl. Çünkü benimle ilgili tanıklığını kabul etmeyecekler.’ 19“ ‘Ya Rab’ dedim, ‘Benim havradan havraya giderek sana inananları tutuklayıp dövdüğümü biliyorlar. 20*Üstelik sana tanıklık eden İstefanos'un kanı döküldüğü zaman, ben de oradaydım. Onu öldürenlerin kaftanlarına bekçilik ederek yapılanları onayladım.’ 21“Rab bana, ‘Git’ dedi, ‘Seni uzaktaki uluslara göndereceğim.’ ” 22Pavlus'u buraya kadar dinleyenler, bu söz üzerine, “Böylesini yeryüzünden temizlemeli, yaşaması uygun değil!” diye seslerini yükselttiler. 23-24Onlar böyle bağırır, üstlüklerini sallayıp havaya toz savururken komutan, Pavlus'un kalenin içine götürülmesini buyurdu. Halkın neden Pavlus'un aleyhine böyle bağırdığını öğrenmek için onun kamçılanarak sorguya çekilmesini istedi. 25Kendisini sırımlarla bağlayıp kollarını geriyorlardı ki, Pavlus orada duran yüzbaşıya, “Mahkemesi yapılmamış bir Roma vatandaşını* kamçılamanız yasaya uygun mudur?” dedi. 26Yüzbaşı bunu duyunca gidip komutana haber verdi. “Ne yapıyorsun?” dedi. “Bu adam Roma vatandaşıymış.” 27Komutan Pavlus'un yanına geldi, “Söyle bakayım, sen Romalı mısın?” diye sordu. Pavlus da, “Evet” dedi. 28Komutan, “Ben bu vatandaşlığı yüklü bir para ödeyerek elde ettim” diye karşılık verdi. Pavlus, “Ben ise doğuştan Roma vatandaşıyım” dedi. 29Onu sorguya çekecek olanlar hemen yanından çekilip gittiler. Kendisini bağlatan komutan da, onun Roma vatandaşı olduğunu anlayınca korktu.

AÇIKLAMA: Tapınak; Yahudilerin en kutsal mekânıydı. Yahudi olmayanlar ancak dış avlusuna kadar girebiliyorlardı. Elçi Pavlus orada yedi günlük bir törene katılırken Asya İli’nden Yahudi olan bazı düşmanları onu tanıyınca hemen yakasına yapıştılar. Pavlus’un bazı Grek arkadaşlarını kutsal tapınağa soktuğunu zan ederek onu herkesin önünde ağır bir şekilde suçlamaya başladılar. Birden bütün kent ayaklanıp elçiyi linç etmeye kalktı. Roma taburunun komutanı kargaşayı duyunca hemen tapınak bölgesine inip Pavlus’u kalabalığın elinden zorlukla kurtarabildi. Bütün bu tehlikeleri umursamayan Pavlus ise dönüp halkla konuşmak için komutandan izin istedi. Böylece kendisini öldürmeye çalışan kalabalığa seslenmeye başladı.
	Pavlus onlara öncellikle özgeçmişini hatırlatır. Sonuçta zamanında eski Pavlus yani Saul, Hristiyanlara olan nefretiyle nam yapmış bir şahıstı. Kendisi Gamaliel adında ünlü bir Yahudi bilgininin talebesiydi. Ancak İsa ve izleyicilerine bu kadar kin kusan Saul, Şam yolunda bir görümde İsa Mesih ile karşılaşmıştı ve hayatının gidişatı tam tersi gidişatla değişmişti. Eskiden Mesih imanlılarını avlayıp zulmeden Saul, İsa inancının bir numaralı savunucusu Pavlus olmuştu. Bundan bir kaç sene sonra Pavlus, Yeruşalim’e döndü ve tapınakta dua ederken yine Rab’bi bir görümde gördü. İsa Mesih bu kez de onun bu müjdeyi uzaktaki uluslara taşıyacağını söyledi. Elçiyi buraya kadar sessizce dinleyen kalabalık bunu duyunca birden yine bağırıp çağırmaya başladı. Ama neden? O dönemki koyu Yahudiler Tanrı’nın yalnız onların halkını sevdiğini düşünerek kendilerini diğer bütün uluslardan çok üstün ve kutsal görüyorlardı. Böylece Yahudilerin mümkün oldukça diğer uluslarla hiç ilişkileri yoktu. Ancak unutuyorlardı ki Tanrı Yahudilerin atası olan İbrahim’i seçerken amacı diğer uluslara bereket kaynağı olmalarıydı (Yaratılış 12:1-3). O yüzden Mesih göğe çekilirken öğrencilerine “Gidin bütün ulusları öğrencilerim olarak yetiştirin” buyruğu vermişti. Aslında Pavlus Tanrı’nın en baştaki amacına hizmet ediyordu ne var ki kıskançlığa boğulan Yahudi toplumu Mesih’i reddettiği gibi elçilerini de reddetti.

Roma komutanı, Pavlus’u içeri çekip onu kamçılatmak istedi. Ancak Pavlus aynı zamanda kendisinin doğuştan Roma vatandaşı olduğunu hatırlattı ve komutan onu bu işkenceden esirgedi. Gördüğümüz gibi bir kaç yıl evvel İsa Mesih’i çarmıha gerdiren aynı Yahudi yobazları bu kez Pavlus’u aynı yerde öldürmeye kalktılar. Mesih gibi Pavlus öncellikle kendi halkına müjdeyi verdi, ne yazık ki Yahudiler kendilerine vaat edilen kurtarıcıyı kendi ellerinin tersiyle. Reddettiler.  Pavlus’un kendi halkına taşıdığı sevgi çok büyük bir örnektir (bkz. Romalılar 9:1-5). Kurtulmaları için kendini tehlikeye attı. Peki, biz kendi halkımız için aynısını yapmaya hazır mıyız?

Temmuz 15
PAVLUS İLE YUKSEK KURUL
Elçilerin İşleri 22:30-23:35
30Komutan ertesi gün, Yahudiler'in Pavlus'u tam olarak neyle suçladıklarını öğrenmek için onu hapisten getirtti, başkâhinlerle bütün Yüksek Kurul'un toplanması için buyruk verdi ve onu aşağı indirip Kurul'un önüne çıkardı. 23:1Yüksek Kurul'u dikkatle süzen Pavlus, “Kardeşler” dedi, “Ben bugüne dek Tanrı'nın önünde tertemiz bir vicdanla yaşadım.” 2Başkâhin Hananya, Pavlus'un yanında duranlara onun ağzına vurmaları için buyruk verdi. 3*Bunun üzerine Pavlus ona, “Seni badanalı duvar, Tanrı sana vuracaktır!” dedi. “Hem oturmuş Kutsal Yasa'ya göre beni yargılıyorsun, hem de Yasa'yı çiğneyerek beni dövdürüyorsun.” 4Çevrede duranlar, “Tanrı'nın başkâhinine hakaret mi ediyorsun?” dediler. 5*Pavlus, “Kardeşler, başkâhin olduğunu bilmiyordum” dedi. “Nitekim, ‘Halkını yönetenleri kötüleme’ diye yazılmıştır.” 6*Oradakilerden bir bölümünün Saduki, öbürlerinin de Ferisi* mezhebinden olduğunu anlayan Pavlus, Yüksek Kurul'a şöyle seslendi: “Kardeşler, ben özbeöz Ferisi'yim. Ölülerin dirileceği umudunu beslediğim için yargılanmaktayım.” 7Pavlus'un bu sözü üzerine Ferisiler'le Sadukiler çekişmeye başladılar, Kurul ikiye bölündü. 8*Sadukiler, ölümden diriliş, melek ve ruh yoktur derler; Ferisiler ise bunların hepsine inanırlar. 9Kurul'da büyük bir kargaşalık çıktı. Ferisi mezhebinden bazı din bilginleri kalkıp ateşli bir şekilde, “Bu adamda hiçbir suç görmüyoruz” diye bağırdılar. “Bir ruh ya da bir melek kendisiyle konuşmuşsa, ne olmuş?” 10Çekişme öyle şiddetlendi ki komutan, Pavlus'u parçalayacaklar diye korktu. Askerlerin aşağı inip onu zorla aralarından alarak kaleye götürmelerini buyurdu. 11O gece Rab Pavlus'a görünüp, “Cesur ol” dedi, “Yeruşalim'de benimle ilgili nasıl tanıklık ettinse, Roma'da da öyle tanıklık etmen gerekir.” 12Ertesi sabah Yahudiler aralarında gizli bir anlaşma yaptılar. “Pavlus'u öldürmeden bir şey yiyip içersek, bize lanet olsun!” diye ant içtiler. 13Bu anlaşmaya katılanların sayısı kırkı aşıyordu. 14Bunlar başkâhinlerle ileri gelenlerin yanına gidip şöyle dediler: “Biz, ‘Pavlus'u öldürmeden ağzımıza bir şey koyarsak, bize lanet olsun!’ diye ant içtik. 15Şimdi siz Yüksek Kurul'la* birlikte, Pavlus'a ilişkin durumu daha ayrıntılı bir şekilde araştıracakmış gibi, komutanın onu size getirmesini rica edin. Biz de, Pavlus daha Kurul'a gelmeden onu öldürmeye hazır olacağız.” 16Ne var ki, Pavlus'un kızkardeşinin oğlu onların pusu kurduğunu duydu. Varıp kaleye girdi ve haberi Pavlus'a iletti. 17Yüzbaşılardan birini yanına çağıran Pavlus, “Bu genci komutana götür, kendisine ileteceği bir haber var” dedi. 18Yüzbaşı, genci alıp komutana götürdü. “Tutuklu Pavlus beni çağırıp bu genci sana getirmemi rica etti. Sana bir söyleyeceği varmış” dedi. 19Komutan, genci elinden tutup bir yana çekti. “Bana bildirmek istediğin nedir?” diye sordu. 20“Yahudiler sözbirliği ettiler” dedi, “Pavlus'la ilgili durumu daha ayrıntılı bir şekilde araştırmak istiyorlarmış gibi, yarın onu Yüksek Kurul'a götürmeni rica edecekler. 21Ama sen onlara kanma! Aralarından kırktan fazla kişi ona pusu kurmuş bekliyor. ‘Onu ortadan kaldırmadan bir şey yiyip içersek, bize lanet olsun!’ diye ant içtiler. Şimdi hazırlar, senden olumlu bir yanıt gelmesini bekliyorlar.” 22Komutan, “Bunları bana açıkladığını hiç kimseye söyleme” diye uyardıktan sonra genci salıverdi. 23Komutan, yüzbaşılardan ikisini yanına çağırıp şöyle dedi: “Akşam saat dokuzda Sezariye'ye hareket etmek üzere iki yüz piyade, yetmiş atlı ve iki yüz mızraklı hazırlayın. 24Ayrıca Pavlus'u bindirip Vali Feliks'in yanına sağ salim ulaştırmak için hayvan sağlayın.” 25-26Sonra şöyle bir mektup yazdı:
 “Klavdius Lisias'tan, Sayın Vali Feliks'e selam. 27Bu adamı Yahudiler yakalamış öldürmek üzereydiler. Ne var ki, kendisinin Roma vatandaşı olduğunu öğrenince askerlerle yetişip onu kurtardım. 28Kendisini neyle suçladıklarını bilmek istediğim için onu Yahudiler'in Yüksek Kurulu'nun önüne çıkarttım. 29Suçlamanın, Yahudiler'in yasasına ilişkin bazı sorunlarla ilgili olduğunu öğrendim. Ölüm ya da hapis cezasını gerektiren herhangi bir suçlama yoktu. 30Bana bu adama karşı bir tuzak kurulduğu bildirilince onu hemen sana gönderdim. Onu suçlayanlara da kendisiyle ilgili şikâyetlerini sana bildirmelerini buyurdum.” 31Askerler, kendilerine verilen buyruk uyarınca Pavlus'u alıp geceleyin Antipatris'e götürdüler. 32Ertesi gün, atlıları Pavlus'la birlikte yola devam etmek üzere bırakarak kaleye döndüler. 33Atlılar Sezariye'ye varınca mektubu valiye verip Pavlus'u teslim ettiler. 34-35Vali mektubu okuduktan sonra Pavlus'un hangi ilden olduğunu sordu. Kilikyalı olduğunu öğrenince, “Seni suçlayanlar da gelsin, o zaman seni dinlerim” dedi. Sonra Pavlus'un, Hirodes'in sarayında gözaltında tutulması için buyruk verdi.

AÇIKLAMA: Gördüğümüz gibi iftira sonucunda tutuklanan Pavlus, Yahudilerin dini mahkemesinin önüne çıkarıldı. Yüksek Kurul, Yahudilerin din adamlarının temsilci kuruluydu. O dönemde iki büyük ‘mezhep’ vardı: Ferisiler ile Sadukiler. İlk grup daha muhafazakâr ve yasaya bağımlı iken, ikinci grup daha tavizci ve Roma devletiyle uzlaşma yapmaktan yanaydı. Eskiden Ferisi olan Pavlus bir anda eski arkadaşlarıyla yüz yüze geliyor. Savunmasına şöyle başlıyor: ‘Ben bugüne dek Tanrı’nın önünde tertemiz bir vicdanla yaşadım.’ Bunu söyler söylemez bir tokat yiyor. Sonra Pavlus dayanamayıp Başkâhine itiraz eder. Peki Pavlus’un bir yanlışı var mı burada? İlginçtir ki Mesih de aynı şekilde Başkâhine cevap verdiğinde tokat yedi (Yuhanna 18:22). Aslında Pavlus ‘vicdanım temizdir’ derken günahsızım demek istemedi, fakat yasaya aykırı bir şey yapmadığını kastediyordu. Yahudiler onun yasadan saptığını sanıyorlardı, Pavlus ise bir Hristiyan olarak Tanrı’nın yasasını çiğnemediğini vurgulamak istedi. Sonuçta Mesih’e inanan biri, Tanrı’nın ve devletin buyruklarını ayakaltında çiğnemek yerine daha da örnek bir vatandaş olur.
	Pavlus daha sonra etrafına göz gezdirince pek çok eski Ferisi dostunu fark eder ve onlar gibi ölümden dirilme gerçeğine bağlı olduğunu hatırlatır. Sadukilerle Ferisiler arasındaki en büyük ayrılıklardan biriydi bu. Sadukiler; melekler, mucizeler ve ölümden dirilmek gibi olağanüstü şeylere inanmazlardı. Bunu çok iyi bilen Pavlus onları bu şekilde birbirine düşürdü. Sonuç olarak Ferisiler, Pavlus’u savunmaya bile başladılar. Neticeye varamayınca Pavlus’u yine kaleye götürdüler. O gece rüyasında Rab, Pavlus’u şöyle teselli eder: “Bana burada tanıklık ettiğin gibi Roma’da da tanıklık edeceksin.”  Pavlus  aslında çoktan Roma’ya gidip Mesih’i başkentte duyurmak istemesine karşın fırsat bulamamıştı. Ancak Tanrı, şimdi ise onu başka türlü Roma’ya ulaştıracaktı üstelik yol masrafını da Roma devleti karşılayacaktı.
	Ertesi gün bazı Yahudiler, Pavlus’u yok etmek için anlaşma yaptılar. Ancak Pavlus’un bir yeğeni bunu duyunca Pavlus’u ve Roma yetkililerini uyardı. Böylece Yeruşalim komutanı Klavdius, Elçi Pavlus’u Roma’nın bölgedeki merkezi olan Sezariye’ye yollamaya karar verdi. Baştan beri uyarıldığı gibi Yeruşalim’de Pavlus büyük sıkıntılar yaşadı ve Yahudilerin ellerinden zor kurtuldu. Ancak tüm bunlarda Tanrı’nın ve Pavlus’un tek amacı Mesih’e tanıklık etmekti. İsa’nın kendisi bu durumu öngörmüştü: ‘Benim adımdan ötürü kralların, valilerin önüne çıkarılacaksınız. Bu size tanıklık etme fırsatı olacak (Luka 21:12-13).’ Elçiler için hayatın tek bir amacı vardı o da Mesih’e tanıklık etmek. Kendi rahatlarını hiç düşünmüyorlardı, yeter ki küçüğünden büyüğüne bütün insanlar Mesih’i duysunlar. Rab bize de bu adanmışlığı versin!

Temmuz 16
PAVLUS İLE FELİKS
Elçilerin İşleri 24:1-27
1Bundan beş gün sonra Başkâhin Hananya, bazı ileri gelenler ve Tertullus adlı bir hatip Sezariye'ye gelip Pavlus'la ilgili şikâyetlerini valiye ilettiler. 2-3Pavlus çağrılınca Tertullus suçlamalarına başladı. “Ey erdemli Feliks!” dedi. “Senin sayende uzun süredir esenlik içinde yaşamaktayız. Aldığın önlemlerle de bu ulusun yararına olumlu gelişmeler kaydedilmiştir. Yaptıklarını, her zaman ve her yerde büyük bir şükranla anıyoruz. 4Seni fazla yormak istemiyorum; söyleyeceğimiz birkaç sözü hoşgörüyle dinlemeni rica ediyorum. 5“Biz şunu anladık ki, bu adam dünyanın her yanında bütün Yahudiler arasında kargaşalık çıkaran bir fesatçı ve Nasrani tarikatının elebaşılarından biridir. 6-8Tapınağı bile kirletmeye kalkıştı. Ama biz onu yakaladık.r Onu sorguya çekersen, onunla ilgili bütün suçlamalarımızın doğruluğunu kendisinden öğrenebilirsin.” 9Oradaki Yahudiler de anlatılanların doğru olduğunu söyleyerek bu suçlamalara katıldılar. 10Valinin bir işareti üzerine Pavlus şöyle karşılık verdi: “Senin yıllardan beri bu ulusa yargıçlık ettiğini bildiğim için, kendi savunmamı sevinçle yapıyorum. 11Sen kendin de öğrenebilirsin, tapınmak amacıyla Yeruşalim'e gidişimden bu yana sadece on iki gün geçti. 12Beni ne tapınakta, ne havralarda, ne de kentin başka bir yerinde herhangi biriyle tartışırken ya da halkı ayaklandırmaya çalışırken görmüşlerdir. 13Şu anda bana yönelttikleri suçlamaları da sana kanıtlayamazlar. 14Bununla birlikte, sana şunu itiraf edeyim ki, kendilerinin tarikat dedikleri Yol'un bir izleyicisi olarak atalarımızın Tanrısı'na kulluk ediyorum. Kutsal Yasa'da ve peygamberlerin kitaplarında yazılı her şeye inanıyorum. 15Aynı bu adamların kabul ettiği gibi, hem doğru kişilerin hem doğru olmayanların ölümden dirileceğine dair Tanrı'ya umut bağladım. 16Bu nedenle ben gerek Tanrı, gerek insanlar önünde vicdanımı temiz tutmaya her zaman özen gösteriyorum. 17*“Uzun yıllar sonra, ulusuma bağışlar getirmek ve adaklar sunmak için Yeruşalim'e geldim. 18Beni tapınakta adaklar sunarken buldukları zaman arınmış durumdaydım. Çevremde ne bir kalabalık ne de karışıklık vardı. Ancak orada Asya İli'nden* bazı Yahudiler bulunuyordu. 19Onların bana karşı bir diyecekleri varsa, senin önüne çıkıp suçlamalarını belirtmeleri gerekir. 20Buradakiler de, Yüksek Kurul'un* önündeki duruşmam sırasında bende ne suç bulduklarını açıklasınlar. 21*Önlerine çıkarıldığımda, ‘Bugün, ölülerin dirilişi konusunda tarafınızdan yargılanmaktayım’ diye seslenmiştim. Olsa olsa beni bu konuda suçlayabilirler.” 22İsa'nın yoluna ilişkin derin bilgisi olan Feliks duruşmayı başka bir güne ertelerken, “Davanızla ilgili kararımı komutan Lisias gelince veririm” dedi. 23Oradaki yüzbaşıya da Pavlus'u gözaltında tutmasını, ama kendisine biraz serbestlik tanımasını, ona yardımda bulunmak isteyen dostlarından hiçbirine engel olmamasını buyurdu. 24Birkaç gün sonra Feliks, Yahudi olan karısı Drusilla ile birlikte geldi, Pavlus'u çağırtarak Mesih İsa'ya olan inancı konusunda onu dinledi. 25Pavlus doğruluk, özdenetim ve gelecek olan yargı gününden söz edince Feliks korkuya kapıldı. “Şimdilik gidebilirsin” dedi, “Fırsat bulunca seni yine çağırtırım.” 26Bir yandan da Pavlus'un kendisine rüşvet vereceğini umuyordu. Bu nedenle onu sık sık çağırtır, onunla sohbet ederdi. 27İki yıl dolunca görevini Porkius Festus'a devreden Feliks, Yahudiler'in gönlünü kazanmak amacıyla Pavlus'u hapiste bıraktı.

AÇIKLAMA: Bir önceki bölümde Pavlus, Yahudilerin dini mahkemesinin önündeydi şimdi ise Romalıların bölgesel temsilcisi olan Vali Feliks’in önüne geçer. Feliks önce Yahudilerin suçlamalarını dinler. Avukatları valiyi pohpohlayarak başlar, ardından Pavlus’u fesat çıkarmakla suçlar. Sonra Pavlus savunmasına başlar. Elçi çok sakin bir şekilde olayın gerçek yüzünü açıklar. Yeruşalim’e ne niyetle geldiğini ve yakalandığı sırada tapınakta ne yaptığını söyler. Sonra esas meseleye gelir. Yahudilerin kendisinden bu kadar nefret etmeleri esas İsa Mesih’in ‘Yol’una hizmet etmesinden kaynaklanıyordu. Ancak Pavlus, İsa’ya inanarak inancına ihanet etmediği, çünkü İsa Yahudiler’in Tanrı’nın atalarına vaat ettiği Mesih’ti. Ancak özellikle Saduki mezhebinden olanlar O’nun ölümden dirildiğine inanmak istemedikleri için hem İsa’yı hem de onu izleyen herkesi büyük bir nefretle reddettiler.
	Olanları dinleyen Vali Feliks, Pavlus’un bir suçu olmadığını hemen anladı. Böylece davayı erteletti. Aslında Feliks siyaset oynuyordu, Pavlus da bunun kurbanı oldu. Feliks, Yahudileri memnun etmek için Pavlus’u iki yıl hapiste tuttu. İlginç olan şu ki Feliks bir yandan Pavlus’a hayrandı ve zaman zaman onu dinlemek için yanına çağırırdı. Ancak Pavlus doğruluk, özdenetim ve gelecek olan yargıdan söz etmeye başlayınca Feliks korkup sözünü kesiyordu. Bir yandan da Pavlus’tan bir rüşvet alabileceğini de umuyordu. Burada çok yüksek mevkilerde olan insanların ne kadar çelişkili bir yaşantıya sahip olduklarını görebiliyoruz. Dışarıdan herkes onların konumlarını kıskanabilir ama gerçek şu ki onlar yalan siyasetinin ve maddiyatın tutuklusudurlar. Koskoca Vali Feliks aslında hiç mutlu ya da huzurlu değildi. Hapiste olan Pavlus ise vicdanen rahat ve ruhsal açıdan özgürdü. Pavlus cezaevinden bile mektuplar yazarak hizmetine devam etti. Vali Feliks ise gün geçtikçe ahlaksızlığa ve umutsuzluğa kapıldı ta ki görevinden alındı. İronik değil mi? Şunu unutmamalıyız ki Mesih’in yolunda olduğumuz sürece başımıza ne gelirse gelsin yine Tanrı’nın planına hizmet ediyordur. Etrafımızda bazı insanlar çok başarılı ve zengin görünse de hayatları aslında çıkmazdadır. Onları kıskanarak vakit harcamayalım. Adaletsizliklere göğüs germemiz gerekse de Tanrı’nın her durumda iyilik için etkin olduğunu hatırlayalım.




Temmuz 17
PAVLUS İLE AGRİPPA
Elçilerin İşleri 25:1-26:32
1Eyalete vardıktan üç gün sonra Festus, Sezariye'den Yeruşalim'e gitti. 2-3Başkâhinlerle Yahudiler'in ileri gelenleri, Pavlus'la ilgili şikâyetlerini ona açıkladılar. Festus'tan kendilerine bir iyilikte bulunmasını isteyerek Pavlus'u Yeruşalim'e getirtmesi için yalvardılar. Bu arada pusu kurup Pavlus'u yolda öldüreceklerdi. 4-5Festus ise Pavlus'un Sezariye'de tutuklu bulunduğunu, kendisinin de yakında oraya gideceğini söyleyerek, “Aranızda yetkili olanlar benimle gelsinler; bu adam yanlış bir şey yapmışsa, ona karşı suç duyurusunda bulunsunlar” dedi. 6Festus, onların arasında sadece sekiz on gün kadar kaldı; sonra Sezariye'ye döndü. Ertesi gün yargı kürsüsüne oturarak Pavlus'un getirilmesini buyurdu. 7Pavlus içeri girince, Yeruşalim'den gelen Yahudiler çevresini sardılar ve kanıtlayamadıkları birçok ağır suçlamada bulundular. 8Pavlus, “Ne Yahudiler'in yasasına, ne tapınağa, ne de Sezar'a karşı hiçbir günah işlemedim” diyerek kendini savundu. 9Yahudiler'in gönlünü kazanmak isteyen Festus, Pavlus'a şöyle karşılık verdi: “Yeruşalim'e gidip orada benim önümde bu konularda yargılanmak ister misin?” 10Pavlus, “Ben Sezar'ın yargı kürsüsü önünde durmaktayım” dedi, “Burada yargılanmam gerekir. Sen de çok iyi biliyorsun ki, Yahudiler'e karşı hiçbir suç işlemedim. 11Şayet suçum varsa, ölüm cezasını gerektirecek bir şey yapmışsam, ölmekten çekinmem. Yok eğer bunların bana karşı yaptığı suçlamalar asılsız ise, hiç kimse beni onların eline teslim edemez. Davamın Sezar'a iletilmesini istiyorum.” 12Festus, danışma kuruluyla görüştükten sonra şu yanıtı verdi: “Davanı Sezar'a ilettin, Sezar'a gideceksin.” 13Birkaç gün sonra Kral Agrippa ile Berniki, Festus'a bir nezaket ziyaretinde bulunmak üzere Sezariye'ye geldiler. 14Bir süre orada kaldılar. Bu arada Festus, Pavlus'la ilgili durumu krala anlattı. “Feliks'in tutuklu olarak bıraktığı bir adam var” dedi. 15“Yeruşalim'de bulunduğum sırada Yahudiler'in başkâhinleriyle ileri gelenleri, onunla ilgili şikâyetlerini açıkladılar, onu cezalandırmamı istediler. 16“Ben onlara, ‘Herhangi bir sanığı, kendisini suçlayanlarla yüzleştirmeden, kendisine yöneltilen ithamlarla ilgili olarak savunma fırsatı vermeden, onu suçlayanların eline teslim etmek Romalılar'ın geleneğine aykırıdır’ dedim. 17Onlar benimle buraya gelince, hiç vakit kaybetmeden, ertesi gün yargı kürsüsüne oturup adamın getirilmesini buyurdum. 18Ne var ki, kalkıp konuşan davacılar ona, beklediğim türden kötülüklerle ilgili hiçbir suçlama yöneltmediler. 19Ancak onunla çekiştikleri bazı sorunlar vardı. Bunlar, kendi dinlerine ve ölmüş de Pavlus'un iddiasına göre yaşamakta olan İsa adındaki birine ilişkin konulardı. 20Bunları nasıl soruşturacağımı bilemediğim için Pavlus'a, Yeruşalim'e gidip orada bu konularda yargılanmaya razı olup olmayacağını sordum. 21Ama kendisi davasını İmparator'a iletti, İmparator'un kararına dek tutuklu kalmak istedi. Ben de onu İmparator'a göndereceğim zamana kadar tutuklu kalmasını buyurdum.” 22Agrippa Festus'a, “Ben de bu adamı dinlemek isterdim” dedi. Festus da, “Yarın onu dinlersin” dedi. 23Ertesi gün Agrippa ile Berniki büyük bir tantanayla gelip komutanlar ve kentin ileri gelenleriyle birlikte toplantı salonuna girdiler. Festus'un buyruğu üzerine Pavlus içeri getirildi. 24Festus, “Kral Agrippa ve burada bizimle bulunan bütün efendiler” dedi, “Yeruşalim'de olsun, burada olsun, bütün Yahudi halkının bana şikâyet ettiği bu adamı görüyorsunuz. ‘Onu artık yaşatmamalı!’ diye haykırıyorlardı. 25Oysa ben, ölüm cezasını gerektiren hiçbir suç işlemediğini anladım. Yine de, kendisi davasının İmparator'a iletilmesini istediğinden, onu göndermeye karar verdim. 26Ama Efendimiz'e bu adamla ilgili yazacak kesin bir şeyim yok. Bu yüzden onu sizin önünüze ve özellikle, Kral Agrippa, senin önüne çıkartmış bulunuyorum. Amacım, bu soruşturmanın sonucunda yazacak bir şey bulabilmektir.
27Bir tutukluyu İmparator'a gönderirken, kendisine yöneltilen suçlamaları belirtmemek bence anlamsız.” 26:1-2Agrippa Pavlus'a, “Kendini savunabilirsin” dedi. Bunun üzerine Pavlus elini uzatarak savunmasına şöyle başladı: “Kral Agrippa! Yahudiler'in bana yönelttiği bütün suçlamalarla ilgili olarak savunmamı bugün senin önünde yapacağım için kendimi mutlu sayıyorum. 3Özellikle şuna seviniyorum ki, sen Yahudiler'in bütün törelerini ve sorunlarını yakından bilen birisin. Bu nedenle beni sabırla dinlemeni rica ediyorum. 4“Bütün Yahudiler, gerek başlangıçta kendi memleketimde, gerek Yeruşalim'de, gençliğimden beri nasıl yaşadığımı bilirler. 5*Beni eskiden beri tanırlar ve isteseler, geçmişte dinimizin en titiz mezhebi olan Ferisiliğe bağlı yaşadığıma tanıklık edebilirler. 6Şimdi ise, Tanrı'nın atalarımıza olan vaadine umut bağladığım için burada bulunmakta ve yargılanmaktayım. 7Bu, on iki oymağımızın gece gündüz Tanrı'ya canla başla kulluk ederek erişmeyi umdukları vaattir. Ey kralım, Yahudiler'in bana yönelttikleri suçlamalar bu umutla ilgilidir. 8Sizler, Tanrı'nın ölüleri diriltmesini neden ‘inanılmaz’ görüyorsunuz? 9*“Doğrusu ben de, Nasıralı İsa adına karşı elimden geleni yapmam gerektiği düşüncesindeydim. 10Ve Yeruşalim'de bunu yaptım. Başkâhinlerden aldığım yetkiyle kutsallardan birçoğunu hapse attırdım; ölüm cezasına çarptırıldıkları zaman oyumu onların aleyhinde kullandım. 11Bütün havraları dolaşıp sık sık onları cezalandırır, inandıklarına küfretmeye zorlardım. Öylesine kudurmuştum ki, onlara zulmetmek için bulundukları yabancı kentlere bile giderdim. 12“Bir keresinde başkâhinlerden aldığım yetki ve görevle Şam'a doğru yola çıkmıştım. 13Ey kralım, öğlende yolda giderken, gökten gelip benim ve yol arkadaşlarımın çevresini aydınlatan, güneşten daha parlak bir ışık gördüm. 14Hepimiz yere yıkılmıştık. Bir sesin bana İbrani* dilinde seslendiğini duydum. ‘Saul, Saul, neden bana zulmediyorsun?’ dedi. ‘Üvendireye karşı tepmekle kendine zarar veriyorsun.’ 15“Ben de, ‘Ey Efendim, sen kimsin?’ dedim. “ ‘Ben senin zulmettiğin İsa'yım’ diye yanıt verdi Rab. 16‘Haydi, ayağa kalk. Seni hizmetimde görevlendirmek için sana göründüm. Hem gördüklerine, hem de kendimle ilgili sana göstereceklerime tanıklık edeceksin. 17-18Seni kendi halkının ve öteki ulusların elinden kurtaracağım. Seni, ulusların gözlerini açmak ve onları karanlıktan ışığa, Şeytan'ın hükümranlığından Tanrı'ya döndürmek için gönderiyorum. Öyle ki, bana iman ederek günahlarının affına kavuşsunlar ve kutsal kılınanların arasında yer alsınlar.’ 19“Bunun için, ey Kral Agrippa, bu göksel görüme uymazlık etmedim. 20*Önce Şam ve Yeruşalim halkını, sonra bütün Yahudiye bölgesini ve öteki ulusları, tövbe edip Tanrı'ya dönmeye ve bu tövbeye yaraşır işler yapmaya çağırdım. 21Yahudiler'in beni tapınakta yakalayıp öldürmeye kalkmalarının nedeni buydu. 22Ama bugüne dek Tanrı yardımcım oldu. Bu sayede burada duruyor, büyük küçük herkese tanıklık ediyorum. Benim söylediklerim, peygamberlerin ve Musa'nın önceden haber verdiği olaylardan başka bir şey değildir. 23**Onlar, Mesih'in acı çekeceğini ve ölümden dirilenlerin ilki olarak gerek kendi halkına, gerek öteki uluslara ışığın doğuşunu ilan edeceğini bildirmişlerdi.” 24Pavlus bu şekilde savunmasını sürdürürken Festus yüksek sesle, “Pavlus, çıldırmışsın sen! Çok okumak seni delirtiyor!” dedi. 25Pavlus, “Sayın Festus” dedi, “Ben çıldırmış değilim. Gerçek ve akla uygun sözler söylüyorum. 26Kral bu konularda bilgili olduğu için kendisiyle çekinmeden konuşuyorum. Bu olaylardan hiçbirinin onun dikkatinden kaçmadığı kanısındayım. Çünkü bunlar ücra bir köşede yapılmış işler değildir. 27Kral Agrippa, sen peygamberlerin sözlerine inanıyor musun? İnandığını biliyorum.” 28Agrippa Pavlus'a şöyle dedi: “Bu kadar kısa bir sürede beni ikna edip Mesihçi mi yapacaksın?” 29“İster kısa ister uzun sürede olsun” dedi Pavlus, “Tanrı'dan dilerim ki yalnız sen değil, bugün beni dinleyen herkes, bu zincirler dışında benim gibi olsun!” 30-31Kral, vali, Berniki ve onlarla birlikte oturanlar kalkıp dışarı çıktıktan sonra aralarında şöyle konuştular: “Bu adamın, ölüm ya da hapis cezasını gerektiren bir şey yaptığı yok.” 32Agrippa da Festus'a, “Bu adam davasını Sezar'a iletmeseydi, serbest bırakılabilirdi” dedi.

AÇIKLAMA: Mesih “Dünyanın ışığı sizsiniz!” dedi.  Işık Tanrı’dan kaynaklanıp İsa Mesih aracılığıyla dünyada parladı. Bu ışığı etrafa saçmak, onu bütün uluslara yansıtmak Mesih’in öğrencilerinin kutsal görevidir. Bu arada hapiste olan Elçi Pavlus’un ışığı herkese ulaştırmak için gösterdiği çabayı görüyoruz. Yeni atanan Roma valisi Festus iki seneden beri tutuklu bulunan Pavlus’u Yeruşalim’e götürüp orada Yahudilerin huzurunda yargılamak istedi. Ancak Pavlus Yahudilerin kendisini yok etmek için fırsat kolladıklarını bildiği için Sezar’a başvurdu. Bu her Roma vatandaşının özel hakkıydı. Yine de Festus, Pavlus’un esas suçunu ne olduğunu anlayamadığı için ne yapacağını bilemedi. Bu sırada Büyük Hirodes’in torunu olan Celile bölgesinin Kralı Agrippa Sezariye’ye uğradı. O da mutlaka Pavlus’un ismini duymuştu ve onu şahsen dinlemek istedi.
	Burada Pavlus bir daha özgeçmişini paylaşır. Eskiden ne denli büyük bir Hristiyan düşmanı olduğunu dile getirir ta ki Şam yolunda parlak bir ışık onu yere çalana dek. Güneşten daha parlak ışık esasında İsa Mesih’ti ve o anda Pavlus’un hayatını tam aksi yönde değiştirdi. Mesih orada, Pavlus’un hayatının yeni rotasını belirledi: ”Seni ulusların gözlerini açmak ve onları karanlıktan ışığa, Şeytan’ın hükümranlığından Tanrı’ya döndürmek için gönderiyorum. Öyle ki, bana iman ederek günahlarının affına kavuşsunlar (26:17-18).” Böylece eskiden imanlıları avlayan ve şimdi kör olan Saul, sonrasında bütün ulusların ışığı görüp kurtulması için gece gündüz çalışan Pavlus oldu. Burada Pavlus öğrettiklerinin Tanrı’nın baştan beri Musa ve diğer peygamberler aracılığıyla bildirdiği sözlerle uyum için olduğunu vurguladı. Yani Mesih’in acı çekerek çarmıh üzerinde tüm insanların günahını üstlenip öldüğü ve üçüncü gün dirileceği gerçeği baştan beri Tanrı’nın Sözü’nde geçiyordu. Bu yeni bir mesaj değildi.
	Bu arada Pavlus’un tutku dolu savunmasını dinleyen Kral Agrippa: “Sen çıldırmışsın! Çok okumak seni delirtiyor!” dedi. Pavlus ise bu gerçeklerin hem mantıklı hem de tarihte kayıtlı olduğunu söyleyerek karşılık verdi. Sonuçta pek çok insan olanlara tanık oldu. Üstelik olup biten her şey çoktan beri peygamberlerin yazılarında geçiyordu. Evet müjdeye gelince Elçi Pavlus çılgındı. İsterdi ki Kral Agrippa ve onu dinleyen herkes ışığı görsün ve kurtulsun. Başka yerde Pavlus şunu yazar: “Eğer kendimizde değilsek, bu Tanrı içindir... Bizi zorlayan Mesih’in sevgisidir. Yargımız şu: Biri herkes için öldü; öyleyse hepsi öldü. Evet, Mesih herkes için öldü. Öyle ki, yaşayanlar artık kendileri için değil, kendileri uruna ölüp dirilen Mesih için yaşasınlar (2.Korintliler 5:13-15).” Dua edelim ki Pavlus’u motive eden bu tutku bizi de harekete geçirsin.


Temmuz 18
DENİZ MACERASI
Elçilerin İşleri 27:1-44
1İtalya'ya doğru yelken açmamıza karar verilince, Pavlus'la öteki bazı tutukluları Avgustus taburundan Yulius adlı bir yüzbaşıya teslim ettiler. 2Asya İli'nin kıyılarındaki limanlara uğrayacak olan bir Edremit gemisine binerek denize açıldık. Selanik'ten Makedonyalı Aristarhus da yanımızdaydı. 3Ertesi gün Sayda'ya uğradık. Pavlus'a dostça davranan Yulius, ihtiyaçlarını karşılamaları için dostlarının yanına gitmesine izin verdi. 4Oradan yine denize açıldık. Rüzgar ters yönden estiği için Kıbrıs'ın rüzgar altından geçtik. 5Kilikya ve Pamfilya açıklarından geçerek Likya'nın Mira Kenti'ne geldik. 6Orada, İtalya'ya gidecek bir İskenderiye gemisi bulan yüzbaşı, bizi o gemiye bindirdi. 7Günlerce ağır ağır yol alarak Knidos Kenti'nin açıklarına güçlükle gelebildik. Rüzgar bize engel olduğundan Salmone burnundan dolanarak Girit'in rüzgar altından geçtik. 8Kıyı boyunca güçlükle ilerleyerek Laseya Kenti'nin yakınlarında bulunan ve Güzel Limanlar denilen bir yere geldik. 9-10Epey vakit kaybetmiştik; oruç günüv bile geçmişti. O mevsimde deniz yolculuğu tehlikeli olacaktı. Bu nedenle Pavlus onları uyardı: “Efendiler” dedi, “Bu yolculuğun yalnız yük ve gemiye değil, canlarımıza da çok zarar ve ziyan getireceğini görüyorum.” 11Ama yüzbaşı, Pavlus'un söylediklerini dinleyeceğine, kaptanla gemi sahibinin sözüne uydu. 12Liman kışlamaya elverişli olmadığından gemidekilerin çoğu, oradan tekrar denize açılmaya, mümkünse Feniks'e ulaşıp kışı orada geçirmeye karar verdiler. Feniks, Girit'in lodos ve karayele kapalı bir limanıdır. 13Güneyden hafif bir rüzgar esmeye başlayınca, bekledikleri anın geldiğini sanarak demir aldılar; Girit kıyısını yakından izleyerek ilerlemeye başladılar. 14Ne var ki, çok geçmeden karadan Evrakilon denen bir kasırga koptu. 15Kasırgaya tutulan gemi rüzgara karşı gidemeyince, kendimizi sürüklenmeye bıraktık. 16Gavdos denen küçük bir adanın rüzgar altına sığınarak geminin filikasını güçlükle sağlama alabildik. 17Filikayı yukarı çektikten sonra halatlar kullanarak gemiyi alttan kuşattılar. Sirte Körfezi'nin sığlıklarında karaya oturmaktan korktukları için yelken takımlarını indirip kendilerini sürüklenmeye bıraktılar. 18Fırtına bizi bir hayli hırpaladığı için ertesi gün gemiden yük atmaya başladılar. 19Üçüncü gün geminin takımlarını kendi elleriyle denize attılar. 20Günlerce ne güneş ne de yıldızlar göründü. Fırtına da olanca şiddetiyle sürdüğünden, artık kurtuluş umudunu tümden yitirmiştik. 21Adamlar uzun zaman yemek yiyemeyince Pavlus ortaya çıkıp şöyle dedi: “Efendiler, beni dinleyip Girit'ten ayrılmamanız, bu zarar ve ziyana uğramamanız gerekirdi. 22Şimdi size öğüdüm şu: Cesur olun! Gemi mahvolacak, ama aranızda hiçbir can kaybı olmayacak. 23-24Çünkü kendisine ait olduğum, kendisine kulluk ettiğim Tanrı'nın bir meleği bu gece yanıma gelip dedi ki, ‘Korkma Pavlus, Sezar'ın* önüne çıkman gerekiyor. Dahası Tanrı, seninle birlikte yolculuk edenlerin hepsini sana bağışlamıştır.’ 25Bunun için efendiler, cesur olun! Tanrı'ya inanıyorum ki, her şey tıpkı bana bildirildiği gibi olacak. 26Ancak bir adada karaya oturmamız gerekiyor.” 27On dördüncü gece İyon Denizi'nde sürükleniyorduk. Gece yarısına doğru gemiciler karaya yaklaştıklarını sezinlediler. 28Denizin derinliğini ölçtüler ve yirmi kulaç olduğunu gördüler. Biraz ilerledikten sonra bir daha ölçtüler, on beş kulaç olduğunu gördüler. 29Kayalıklara bindirmekten korkarak kıçtan dört demir attılar ve günün tez doğması için dua ettiler. 30Bu sırada gemiciler gemiden kaçma girişiminde bulundular. Baş taraftan demir atacaklarmış gibi yapıp filikayı denize indirdiler. 31Ama Pavlus yüzbaşıyla askerlere, “Bunlar gemide kalmazsa, siz kurtulamazsınız” dedi. 32Bunun üzerine askerler ipleri kesip filikayı denize düşürdüler. 33Gün doğmak üzereyken Pavlus herkesi yemek yemeye çağırdı. “Bugün on dört gündür kaygılı bir bekleyiş içindesiniz, hiçbir şey yemeyip aç kaldınız” dedi.
34“Bunun için size rica ediyorum, yemek yiyin. Kurtuluşunuz için bu gerekli. Hiçbirinizin başından tek kıl bile eksilmeyecektir.” 35Pavlus bunları söyledikten sonra ekmek aldı, hepsinin önünde Tanrı'ya şükretti, ekmeği bölüp yemeye başladı. 36Hepsi bundan cesaret alarak yemek yedi. 37Gemide toplam iki yüz yetmiş altı kişiydik. 38Herkes doyduktan sonra, buğdayı denize boşaltarak gemiyi hafiflettiler. 39Gündüz olunca gördükleri karayı tanıyamadılar. Ama kumsalı olan bir körfez fark ederek, mümkünse gemiyi orada karaya oturtmaya karar verdiler. 40Demirleri kesip denizde bıraktılar. Aynı anda dümenlerin iplerini çözüp ön yelkeni rüzgara vererek kumsala yöneldiler. 41Gemi bir kum yükseltisine çarpıp karaya oturdu. Geminin başı kuma saplanıp kımıldamaz oldu, kıç tarafı ise dalgaların şiddetiyle dağılmaya başladı. 42Askerler, tutuklulardan hiçbiri yüzerek kaçmasın diye onları öldürmek niyetindeydi. 43-44Ama Pavlus'u kurtarmak isteyen yüzbaşı askerleri bu düşünceden vazgeçirdi. Önce yüzme bilenlerin denize atlayıp karaya çıkmalarını, sonra geriye kalanların, kiminin tahtalara kiminin de geminin öbür döküntülerine tutunarak onları izlemesini buyurdu. Böylelikle herkes sağ salim karaya çıktı.

AÇIKLAMA: İsa Mesih’i izlemek hiç bir zaman sıkıcı değildir. Pavlus’un başına gelen maceralar ancak aksiyon filmlerinde gerçekleşir. Ancak Elçi Pavlus tüm bu olumsuzlukları Tanrı’nın planının bir parçası olarak karşılayarak, Rab’bin olağanüstü hikmetine dayanarak imanda sarsılmaz. İki Roma valisi ve bir kralın huzurunda yargılandıktan sonra Pavlus, Sezar’ın huzuruna çıkmak üzere Roma yoluna koyulur. O günün şartlarında en hızlı ulaşım aracı gemilerdi. Ancak Roma’ya ulaşmak bir aydan fazla sürebilirdi, üstelik kış mevsimi de yaklaşmıştı. Bu sırada rüzgarlar da ters yönden esiyordu ve o yüzden gemi ağır ağır ilerliyordu. Yılların deniz tecrübesine sahip olan Pavlus daha fazla ilerlememeleri için kaptanı uyarmasına rağmen kimse sözünü dinlemedi. Hafif bir rüzgar esince yine denize açıldılar.
	Kısa bir süre sonra birden büyük bir kasırga koptu ve gemiyi açık denize sürükledi. Günlerce ne güneşi ne de yıldızları görebildiler. Artık can korkusundan gemiden yük atmaya başladılar. Bir süre sonra kurtuluş ümitlerini tümden yitirdiler. Herkes öyle bir paniğe kapıldı ki yemek yemeyi dahi unuttular. Herkes umutsuzluğa kapıldığı sırada Pavlus’un Tanrı’ya olan imanı deniz feneri gibi parladı. Gemidekilere şöyle seslendi: “Cesur olun! Gemi mahvolacak, ama aranızda hiçbir can kaybı olmayacak.” Bu güveni neye dayanıyordu?  Pavlus şöyle devam eder: “Kendisine ait olduğum, kendisine kulluk ettiğim Tanrı’nın bir meleği bu gece yanıma gelip dedi ki; ‘Korkma Pavlus Sezar’ın önüne çıkman gerekiyor. Dahası Tanrı, seninle birlikte yolculuk edenlerin hepsini sana bağışlamıştır.’’’ Burada Pavlus’un hayat ilkesini görebiliyoruz. Elçi kendini Tanrı’ya ait olarak görüyordu, işte bu yüzden hiç bir korkusu yoktu. Ayrıca meleğin sözlerinden Pavlus’un gemide kendisiyle bulunan insanların kurtuluşu için dua ettiğini sezebiliyoruz. Böylece gemi Pavlus’un duaları sonucunda kurtulacaktı.
	Tam iki hafta sonra gemiciler karaya yaklaştıklarını sezdiler. Bir ara kaçmaya kalktılar ama Pavlus planlarını bozdu. Sonra sabaha karşı herkesin yemek yemesini buyurdu ve bir kumsala yöneldiler. Bir süre sonra gemi kumsala gömülüp karaya oturdu.  Herkes suya atlayıp yüzerek karaya yöneldi. Sonuçta Rab’bin söz verdiği gibi herkes sağ salim karaya çıktı. Bu Pavlus’un ilk deniz macerası değildi, bundan önce üç kez deniz kazasına uğramıştı (2.Korintliler 11:25). Ancak  burada Pavlus’un Tanrı’nın planına olan inanılmaz güvenini görebiliyoruz. Pavlus şunu biliyordu ki Tanrı’nın izni olmadan kendisine hiç bir şey olmazdı. Ölüm ve yaşam Tanrı’nın elindedir, O’nda kaza yoktur. Bu durumda hayatımızı kurtarmaya çalışmaktan daha önemli bir şey var – o da başkalarını kurtarmaktır.

Temmuz 19
PAVLUS ROMA’DA
Elçilerin İşleri 28:1-31
1Kurtulduktan sonra adanın Malta adını taşıdığını öğrendik. 2Yerliler bize olağanüstü bir yakınlık gösterdiler. Hava yağışlı ve soğuk olduğu için ateş yakıp hepimizi dostça karşıladılar. 3Pavlus bir yığın çalı çırpı toplayıp ateşin üzerine attı. O anda ısıdan kaçan bir engerek onun eline yapıştı. 4Yerliler Pavlus'un eline asılan yılanı görünce birbirlerine, “Bu adam kuşkusuz bir katil” dediler. “Denizden kurtuldu, ama adalet onu yaşatmadı.” 5Ne var ki, elini silkip yılanı ateşin içine fırlatan Pavlus hiçbir zarar görmedi. 6Halk, Pavlus'un bedeninin şişmesini ya da birdenbire düşüp ölmesini bekliyordu. Ama uzun süre bekleyip de ona bir şey olmadığını görünce fikirlerini değiştirdiler. “Bu bir ilahtır!” dediler. 7Bulunduğumuz yerin yakınında adanın baş yetkilisi olan Publius adlı birinin toprakları vardı. Bu adam bizi evine kabul ederek üç gün dostça ağırladı. 8O sırada Publius'un babası kanlı ishale yakalanmış ateşler içinde yatıyordu. Hastanın yanına giren Pavlus dua etti, ellerini üzerine koyup onu iyileştirdi. 9Bu olay üzerine adadaki öbür hastalar da gelip iyileştirildiler. 10Bizi bir sürü armağanla onurlandırdılar; denize açılacağımız zaman gereksindiğimiz malzemeleri gemiye yüklediler. 11Üç ay sonra, kışı adada geçiren ve ikiz tanrılar simgesini taşıyan bir İskenderiye gemisiyle denize açıldık. 12Sirakuza Kenti'ne uğrayıp üç gün kaldık. 13Oradan da yolumuza devam ederek Regium'a geldik. Ertesi gün güneyden esmeye başlayan rüzgarın yardımıyla iki günde Puteoli'ye vardık. 14Orada bulduğumuz kardeşler, bizi yanlarında bir hafta kalmaya çağırdılar. Sonunda Roma'ya vardık. 15Haberimizi alan Roma'daki kardeşler, bizi karşılamak için Appius Çarşısı'na ve Üç Hanlar'a kadar geldiler. Pavlus onları görünce Tanrı'ya şükretti, yüreklendi. 16Roma'ya girdiğimizde Pavlus'un, bir asker gözetiminde yalnız başına kalmasına izin verildi. 17Üç gün sonra Pavlus, Yahudiler'in ileri gelenlerini bir araya çağırdı. Bunlar toplandıkları zaman Pavlus kendilerine şöyle dedi: “Kardeşler, halkımıza ya da atalarımızın törelerine karşı hiçbir şey yapmadığım halde, Yeruşalim'de tutuklanıp Romalılar'ın eline teslim edildim. 18Onlar beni sorguya çektikten sonra serbest bırakmak istediler. Çünkü ölüm cezasını gerektiren hiçbir suç işlememiştim. 19*Ama Yahudiler buna karşı çıkınca, davamı Sezar'a* iletmek zorunda kaldım. Bunu, kendi ulusumdan herhangi bir şikâyetim olduğu için yapmadım. 20Ben İsrail'in umudu uğruna bu zincire vurulmuş bulunuyorum. Sizi buraya, işte bu konuyu görüşmek ve konuşmak için çağırdım.” 21Onlar Pavlus'a, “Yahudiye'den seninle ilgili mektup almadık, oradan gelen kardeşlerden hiçbiri de senin hakkında kötü bir haber getirmedi, kötü bir şey söylemedi” dediler. 22“Biz senin fikirlerini senden duymak isteriz. Çünkü her yerde bu mezhebe karşı çıkıldığını biliyoruz.” 23Pavlus'la bir gün kararlaştırdılar ve o gün, daha büyük bir kalabalıkla onun kaldığı yere geldiler. Pavlus sabahtan akşama dek onlara Tanrı'nın Egemenliği'ne ilişkin açıklamalarda bulundu ve bu konuda tanıklık etti. Gerek Musa'nın Yasası'na, gerek peygamberlerin yazılarına dayanarak onları İsa hakkında ikna etmeye çalıştı. 24Bazıları onun sözlerine inandı, bazıları ise inanmadı. 25Birbirleriyle anlaşamayınca, Pavlus'un şu son sözünden sonra ayrıldılar: “Peygamber Yeşaya aracılığıyla atalarınıza seslenen Kutsal Ruh doğru söyledi. 26*Ruh dedi ki,
‘Bu halka gidip şunu söyle:
Duyacak duyacak, ama hiç anlamayacaksınız,
Bakacak bakacak, ama hiç görmeyeceksiniz.
 27Çünkü bu halkın yüreği duygusuzlaştı,
Kulakları ağırlaştı.
Gözlerini kapadılar.
Öyle ki, gözleri görmesin,
Kulakları duymasın, yürekleri anlamasın,
Ve bana dönmesinler.
Dönselerdi, onları iyileştirirdim.’
28-29“Şunu bilin ki, Tanrı'nın sağladığı bu kurtuluşun haberi öteki uluslara gönderilmiştir. Ve onlar buna kulak vereceklerdir.” 30Pavlus tam iki yıl kendi kiraladığı evde kaldı ve ziyaretine gelen herkesi kabul etti. 31Hiçbir engelle karşılaşmadan Tanrı'nın Egemenliği'ni tam bir cesaretle duyuruyor, Rab İsa Mesih'le ilgili gerçekleri öğretiyordu.

AÇIKLAMA: Elçilerin İşleri kitabının başında Mesih öğrencilerine dünyanın dört bucağında tanıklarım olacaksınız dedi. Elçi Pavlus müjdeyi özellikle Roma’da duyurmak istedi ama eminim İmparatorluğun başkentine bu şekilde geleceğini hiç tahmin etmemişti. Ancak tüm bunlardan şunu öğreniyoruz ki Şeytanın kötülük için tasarladığı olayları Rab iyiliğe çevirebilir. Pavlus’un açık denizde yaşadığı korkunç kazadan sonra Malta adasına vardılar. Henüz yeni kurtulmuşken ateşten kaçan yılan Pavlus’un eline yapıştı. Yerliler Pavlus’u başta lanetli sandılar ama ölmediğini görünce bir ilah olduğunu düşünmeye başladılar. Böylece yine bir kötülük iyiliğe çevrilmiş oldu. Bu sırada bulundukları adanın yetkililerinden biri Publius’un babası çok hastaydı. Pavlus gidip onu Mesih’in adıyla iyileştirdi. Sonra adanın pek çok yerinden başka hastalar gelip Pavlus’un elinden şifa buldular. Böylece tüm Malta halkı elçinin ağzından müjdeyi duymuş oldu. Yani bu kaza olmasaydı bunların hiç biri olmazdı. Rab yine yapacağını yaptı, kötülükten iyilik çıkarttı.
	Kış geçince Pavlus’un gemisi Roma’ya devam etti. Oradaki imanlılar onu çok sıcak karşılayınca elçi çok sevindi. Başkente Pavlus ev hapsine konuldu. Yine vakit kaybetmeden Pavlus, Yahudileri evine çağırtıp onlarla müjdeyi paylaşmak için fırsat kolladı. Belirlenen bir günde hepsi bir araya gelip sabahtan akşama kadar Pavlus’un ağzından müjdeyi ayrıntılı bir şekilde dinlediler. Bazıları ikna olup inandıysa da çoğu kişi yine inatçılık yaparak müjdeyi reddetti. Böylece Pavlus, peygamber Yeşaya’nın sözlerini anımsadı: “Duyacak, duyacak ama hiç anlamayacaksınız.” Aslında ilk Kilisenin tarihçesini bu şekilde özetleyebiliriz: Mesih’in de yaptığı gibi elçiler öncellikle İsa’nın soydaşları olan Yahudilere müjdeyi iletmeye gayret gösterdiler ama onlar büyük çoğunlukla Mesih’in müjdesini reddettiler. Böylece İsa Mesih’in başta söylediği gibi bu mesajı diğer uluslara yaymaya devam ettiler.
	Sonuç olarak İsa Mesih’in müjdesi, dünyanın ücra bir köşesinde bulunan Yeruşalim’den ta imparatorluk başkenti olan Roma’ya kadar yayılmıştı. Tüm bunlar kısa 30 yıl zarfında gerçekleşti. Elçiler gittikleri her yerde zulüm, şiddet ve hapisle karşılaşmalarına rağmen, insanlık dışı şekillerde infaz edilip öldürülmelerine  rağmen müjdeyi kimse durduramadı ve kilise sürekli büyüdü. Bu başlı başına bir mucizeydi, Mesih’in mucizesiydi çünkü kendisi şöyle demişti: “Ben Kilisemi kuracağım ve ölüler diyarının kapıları ona karşı direnemeyecektir (Matta 16:18).”
Temmuz 20
GERÇEK TÖVBE
Mezmur 51
1  Ey Tanrı, lütfet bana, Sevgin uğruna; Sil isyanlarımı, Sınırsız merhametin uğruna. 2  Tümüyle yıka beni suçumdan, Arıt beni günahımdan. 3  Çünkü biliyorum isyanlarımı, Günahım sürekli karşımda. 4  Sana karşı, yalnız sana karşı günah işledim, Senin gözünde kötü olanı yaptım. Öyle ki, konuşurken haklı, Yargılarken adil olasın. 5  Nitekim suç içinde doğdum ben, Günah içinde annem bana hamile kaldı. 6  Madem sen gönülde sadakat istiyorsun, Bilgelik öğret bana yüreğimin derinliklerinde. 7  Beni mercanköşkotuyla arıt, paklanayım, Yıka beni, kardan beyaz olayım. 8  Neşe, sevinç sesini duyur bana, Bayram etsin ezdiğin kemikler. 9  Bakma günahlarıma, Sil bütün suçlarımı. 10  Ey Tanrı, temiz bir yürek yarat, Yeniden kararlı bir ruh var et içimde. 11  Beni huzurundan atma, Kutsal Ruhun'u benden alma. 12  Geri ver bana sağladığın kurtuluş sevincini, Bana destek ol, istekli bir ruh ver. 13  Başkaldıranlara senin yollarını öğreteyim, Günahkârlar geri dönsün sana. 14  Kurtar beni kan dökme suçundan, Ey Tanrı, beni kurtaran Tanrı, Dilim senin kurtarışını ilahilerle övsün. 15  Ya Rab, aç dudaklarımı, Ağzım senin övgülerini duyursun. 16  Çünkü sen kurbandan hoşlanmazsın, Yoksa sunardım sana, Yakmalık sunudan hoşnut kalmazsın. 17  Senin kabul ettiğin kurban alçakgönüllü bir ruhtur, Alçakgönüllü ve pişman bir yüreği hor görmezsin, ey Tanrı. 18  Lütfet, Siyon'a iyilik yap, Yeruşalim'in surlarını onar. 19  O zaman doğru sunulan kurbanlar, Yakmalık sunular, tümüyle yakmalık sunular, Seni hoşnut kılar; O zaman sunağında boğalar sunulur.
AÇIKLAMA: ‘Hatasız kul olmaz ’ derler, çok doğru bir tespit. Ancak bazıları peygamberlerin günahsız olduğunu savunuyor, fakat RAB’bin sözüne baktığımızda onların da bizim gibi zaman zaman günaha düştüklerini görebiliyoruz. Yalnız onları çoğumuzdan farklı kılan son derece samimi bir şekilde tövbe edip RAB’bin lütfuna ve bağışlayıcılığına sığınmasını bilmeleriydi.  Bu mezmurda Davut’un, çok büyük bir günah işledikten sonra ne denli alçakgönüllü bir ruh haliyle tövbe ettiğine şahit oluyoruz. Kral Davut’un başından geçen bu olayın ayrıntılarını 2.Samuel 11-12’de okuyoruz. RAB’bi çok seven Davut bu sırada büyük bir refaha kavuştu. Her şey harika gidiyordu, bütün düşmanlarını püskürttü ve krallığını pekiştirdi ancak İblis’in bir sonraki hamlesine hazırlıksız yakalandı. Olayın tümü tembellikle başladı. Ordularının başında savaşa çıkmak yerine Davut evde kalıp yatmayı yeğledi. Bir akşamüstü kalktı ve sarayının damında gezinirken yakınlarında yıkanan güzel bir kadın gördü. Davut kadını araştırdı ve en sadık askerlerinden biri Uriya’nın karısı olduğunu öğrendi. Yine de şehvetine tutulan kral Bat-Şeva ismindeki kadını çağırttı ve onunla birlikte oldu. Kısa bir süre sonra kadının gebe kaldığı anlaşıldı. Bunun üzerine Davut kadının kocası Uriya’nın şehre dönmesini emretti. Savaşın durumunu sorduktan sonra onu evine yolladı. Ancak Uriya o kadar sadık bir askerdi ki evine gitmeyip sarayın kapısında kralın diğer adamlarıyla uyudu. Davut bir kaç gün daha onu eve göndermeye çalıştıysa da işe yaramadı ve sonunda kral Uriya’yı savaşa geri yolladı. Komutan için yazdığı bir mektup eline koydu. Mektupta, ‘Bu adamı savaşın en şiddetli cephesine yerleştir, sonra yanından çekilin, onu yalnız bırakın.’
Böylece Davut hem zina hem de cinayet işlemiş oldu. Tanrı’yı çok seven bir adam nasıl bu kadar korkunç iki günah üst üste işleyebilir? Aslında kendimize karşı dürüst olursak hepimiz zayıf düştüğümüzde benzerini yaşayabiliriz çünkü hepimiz günahkârız (Romalılar 3:9-20, 23). Kısa bir süre sonra RAB peygamber Natan’ı kralı azarlamak için yanına gönderdi. Büyük bir üzüntüye bürünen Davut ‘RAB’be karşı günah işledim’ dedi. Bu mezmur Davut’un tövbesinin ayrıntılarını sağlar. Baştan beri Davut Tanrı’nın lütfuna ve merhametine sığınır yani kendinde doğru ya da haklı bir şey aramıyor, mazeret de uydurmaya kalkmıyor. Ardından RAB’bin onu tümüyle suçundan arıtmasını diler. Belki Natan gelmeden önce bile Davut büyük vicdan azabı çekiyordu. Sonra her şeyden önce RAB’be karşı günah işlediğini belirtir. Elbette ki günahımızın ucu birçok kişiye dokunabilir ve her birinden tek tek af dilemeliyiz fakat her günahımız en başta sahibimiz olan Tanrı’ya karşıdır. Beşinci ayette Davut ‘suç içinde doğdum’ der, bununla doğuştan beri günaha meyilli olduğunu itiraf eder. Adem’den doğan herkes günahlı olarak doğar (Rom 5:12-14) ve er ya da geç hayatımızda bunun korkunç sonuçlarını görebiliyoruz. Burada gördüğümüz gibi gerçek tövbe gerçekleri kabul eden bir tövbedir; bizim gerçeklerimiz de değil, Tanrı’nın gerçekleri. Günahımızı örtmek ya da geçiştirmek yerine alçakgönüllülükle suçumuzu kabul etmeliyiz ve RAB’bin huzurunda bunun için yürekten üzülüp yas tutmalıyız (Yakup 4:6-10).
Hepimiz bir zamanlar tövbe etmişizdir ne var ki çoğu zaman aynı günahı tekrarladık. Oysa ki gerçek tövbe sadece günahımızı itiraf etmek değil, bir daha aynı suçu işlememek üzere ciddi adımlar atmak demek. Davut’un duasında bunun güzel bir örneğini görebiliyoruz. Günahını itiraf ettikten sonra RAB’bin kendisine sadakat ve bilgelik öğretmesini diler. Tanrı’dan pak ve kutsal bir yürek, kararlı bir ruh ister. Aslında çoğu zaman günaha düşmemizin sebebi kendi bilgeliğimize güvenmemizdir o yüzden Davut’un yaptığı gibi RAB’bin bilgeliğine, gücüne ve lütfuna sığınmayı öğrenmemiz gerek. Yani tövbeyi bir kerelik olarak değil, bir yaşam tarzı olarak düşünmeliyiz. Günaha düşmemek için sürekli Tanrı’ya dayanmalı, O’ndan yardım dilemeli ve en ufak bir yanlışımızı Tanrı’ya itiraf etmeliyiz (1.Yuhanna 1:9-2:2). Böylece RAB’bin en çok sevdiği kurbanı ‘alçakgönüllü ruh’u sunmuş olacağız. Bunun sonucunda RAB’bin bizi sevgisi ve sevinciyle donatacağına emin olabiliriz. O sırada Kral Davut bir önceki kral Saul’un başına geldiği gibi Kutsal Ruh’tan yoksun kalmaktan korktu. Eski Antlaşmada Kutsal Ruh gelip giderdi ancak Yeni Antlaşma’ya geldiğimizde Mesih’in vaadi doğrultusunda RAB’bin Ruhu iman eden herkese kalıcı bir şekilde yerleştiğini okuyoruz (Romalılar 8:9, Efesliler 1:13). Ne var ki günah işleyerek bizler de Ruh’u kederlendirip hayatımızdaki işlevini köreltebiliriz (Efesliler 4:30). Bu yüzden Davut gibi Tanrı’yı ne kadar seversek sevelim, O’nu üzmemek için her gün lütfuna sığınmalıyız.
Temmuz 21
HAKSIZLIK NEREYE KADAR?
Mezmur 73
1  Tanrı gerçekten İsrail'e, Yüreği temiz olanlara karşı iyidir. 2  Ama benim ayaklarım neredeyse tökezlemiş, Adımlarım az kalsın kaymıştı. 3  Çünkü kötülerin gönencini gördükçe, Küstahları kıskanıyordum. 4  Onlar acı nedir bilmezler, Bedenleri sağlıklı ve semizdir. 5  Başkalarının derdini bilmez, Onlar gibi çile çekmezler. 6  Bu yüzden gurur onların gerdanlığı, Zorbalık onları örten bir giysi gibidir. 7  Şişmanlıktan gözleri dışarı fırlar, İçleri kötülük kazanı gibi kaynar. 8  İnsanlarla eğlenir, kötü niyetle konuşur, Tepeden bakar, baskıyla tehdit ederler. 9  Göklere karşı ağızlarını açarlar, Boş sözleri yeryüzünü dolaşır. 10  Bu yüzden halk onlardan yana döner, Sözlerini ağzı açık dinler. 11  Derler ki, ‹‹Tanrı nasıl bilir? Bilgisi var mı Yüceler Yücesi'nin?›› 12  İşte böyledir kötüler, Hep tasasız, sürekli varlıklarını artırırlar. 13  Anlaşılan boş yere yüreğimi temiz tutmuşum, Ellerimi yıkamışım suçsuzum diye. 14  Gün boyu içim içimi yiyor, Her sabah azap çekiyorum. 15  ‹‹Ben de onlar gibi konuşayım›› deseydim, Senin çocuklarına ihanet etmiş olurdum. 16  Bunu anlamak için düşündüğümde, Zor geldi bana, 17  Tanrı'nın Tapınağı'na girene dek; O zaman anladım sonlarının ne olacağını. 18  Gerçekten onları kaygan yere koyuyor, Yıkıma sürüklüyorsun. 19  Nasıl da bir anda yok oluyor, Siliniveriyorlar dehşet içinde! 20  Uyanan birisi için rüya nasılsa, Sen de uyanınca, ya Rab, Hor göreceksin onların görüntüsünü. 21  Kalbim kırıldığında, İçim acı dolduğunda, 22  Akılsız ve bilgisizdim, Karşında bir hayvan gibi. 23  Yine de sürekli seninleyim, Sağ elimden tutarsın beni. 24  Öğütlerinle yol gösterir, Beni sonunda yüceliğe eriştirirsin. 25  Senden başka kimim var göklerde? İstemem senden başkasını yeryüzünde. 26  Bedenim ve yüreğim tükenebilir, Ama Tanrı yüreğimde güç, Bana düşen paydır sonsuza dek. 27  Kuşkusuz yok olacak senden uzak duranlar, Ortadan kaldıracaksın sana vefasızlık edenleri. 28  Ama benim için en iyisi Tanrı'ya yakın olmaktır; Bütün işlerini duyurayım diye Sığınak yaptım Egemen RAB'bi kendime.
AÇIKLAMA: Dünyamızda ters giden pek çok şey var. RAB dünyayı mükemmel yaratmasına rağmen şimdiki haline baktığımızda acı, adaletsizlik ve ahlaksızlık hat safhada. Biliyoruz ki dünyamızın bu çarpık hali insanın baştan beri işlediği sayısız günahlardan kaynaklanıyor ama yine de ruhumuz sıkıldıkça Tanrı’ya haykırıyor ‘RAB, daha ne kadar müsaade edeceksin tüm bunlara?’ Bu mezmuru yazan Asaf aynı soruyu sorar ve harika bir yanıt alır. Başta tanrısızca yaşayan insanların rahatlığını anlatır. Özellikle zengin züppeler o kadar kaygısız ve dertsiz yaşıyorlar ki bazen onlara imrenmemek elde değil. Herkesin başına kötü olaylar gelirken onlara hiç bir şey dokunmuyor sanki. Hepsi manken gibi ortalıkta gezinir. Etraflarındaki insanlara hep tepeden bakarlar, işlerini görmek için de mazlumları hiç dert etmeden ezer geçerler. Sağlık sıhhatleri yerinde, en lüks yemekler hep önlerinde, en son model arabalar da altlarında, hiç eksikleri yoktur. Kendi egolarından başka hiç kimseye değer vermezler. Dahası dıştan çok güzel görünürken içleri kötülük kaynıyor. Özellikle ağızları iç dünyalarını yansıtır. Küfürbaz, övüngen, kibirli ve iftiracıdırlar. Yeri geldiğinde Tanrı’ya sövmekten de çekinmezler. Onların bu deli cesareti gören herkes onları ağzı açık dinler, cüretlerine hayret eder. İşte bu manzarayı gören imanlı bile bazen imansızlığa düşebilir. Nasıl oluyor da bu kibirli insanların yaptıkları bunca haksızlıklar karşılıksız kalıyor? Tanrı yaptıklarını görmüyor mü? Bu adaletsizlik ne zamana dek sürecek?
Tüm bunların üzerinde kafayı yoran Asaf bir yerde ‘Acaba boşuna mı kendimi temiz tutmaya çalıştım?’ diye sorar kendi kendine. İmanlı olan hepimiz günaha düşmemek için kendimizi hep dizginliyoruz, frenliyoruz ama bu küstahların yaptıkları Tanrı’nın umurunda değilse ne gerek var? diye düşünebiliriz. İşte Asaf tam bu zor meseleyi sorgularken Tanrı’nın Tapınağına girer ve RAB önünde bambaşka bir manzara canlandırır. Çünkü RAB’bin huzuruna girdiğimizde bakış açımız tümden değişir. Tanrı bir anda kötülük yolunu tutturan o insanların sonunu gösterir. Şu an için tasasız ve pek mutlu görünseler de sonları korkunç olacaktır. Hayatlarını rahat bir şekilde geçirmelerine rağmen sonuna geldiklerinde ayakları birden kayacak ve yıkıma uğrayacaklar. Bir anda tüm hayatları başlarına yıkılacak. Uykudan uyanan biri gibi bu hayatta gördükleri her şeyin geçici bir rüya olduğunu fark edecekler. Dilenci Lazar’ı hor gören zengin adam gibi bir anda kendilerini cehennemin dehşeti içinde bulacaklar ve her şey beklediklerinin tam tersi olacaktır (Luka 16:19-31) Ancak bu bir rüya değil, bu sonsuza dek süren gerçek hayatlarının başlangıcı olacak.
Bunları gören Asaf küstahlara imrenmekle ne kadar büyük akılsızlık ettiğini itiraf eder. Gerçek şu ki şimdiden olayın tümünü görmemiz mümkün değil. Şu an için haksızlık gibi görünen şeylerin arkasında ne olacağını kestiremeyiz. O yüzden en iyisi geleceği bilen göksel Babamızın eline sımsıkı tutunmak ve şimdilik anlamazsak da hikmetine her daim güvenmek. Çünkü göklerde olan RAB’bimiz her şeyi yakından takip ediyor ve eninde sonunda adaletini konuşturacaktır. O yüzden Asaf RAB’bi tek umudu olarak şöyle ikrar eder: ‘Senden başka kimim var göklerde? İstemem senden başkasını yeryüzünde.’ Bu sözlerin aynısı 18 Nisan, 2007 yılında Malatya’da Mesih uğruna katledilen Uğur kardeşimizin mezarına kazılı duruyor. O gün bunun haberini alan birçoğumuz büyük bir şok geçirdi. Necati, Tilman ve Uğur gibi mütevazi kişilerin bu kadar hunharca öldürülmesine Tanrı nasıl izin verdi? İlerleyen yıllarda mahkemelerine katılan bazımız hep adalet için dua ettik ama beş yılın sonunda kardeşlerimizi öldüren beş delikanlı yine dışarda dolaşıyorlardı. Yine Asaf gibi kendimize soruyoruz, ‘RAB bu haksızlıklar ne zamana dek sürecek?’ Ama Uğur’un mezar taşı üzerinde duran bu sözler bize şunu hatırlatır ki RAB olup biten her şeyi görüyor. Onların davasını O takip ediyor. Ve günü geldiğinde gerekeni yapacaktır. Adalet yerini bulacak, haksızlıklar sona erecektir. Bizim için en iyisi Tanrı’ya yakın olmaktır.
Temmuz 22
PAVLUS’UN ÇAĞRISI
Romalılar 1:1-17
1İsa Mesih'in kulu, Tanrı'nın Müjdesi'ni yaymak üzere seçilip elçi olmaya çağrılan ben Pavlus'tan selam! 2-4Tanrı, Oğlu Rabbimiz İsa Mesih'le ilgili bu Müjde'yi peygamberleri aracılığıyla Kutsal Yazılar'da önceden vaat etti. Rabbimiz İsa Mesih beden açısından Davut'un soyundandır; kutsallık ruhu açısından ise ölümden dirilmekle Tanrı'nın Oğlu olduğu kudretle ilan edildi. 5Her ulustan insanın iman edip söz dinlemesini sağlamak için Mesih aracılığıyla ve O'nun adı uğruna Tanrı lütfuna ve elçilik görevine sahip olduk. 6İsa Mesih'in çağrılmışları olan sizler de bu uluslardansınız. 7Tanrı'nın Roma'da bulunan, kutsal olmaya çağrılan bütün sevdiklerine, Babamız Tanrı'dan ve Rab İsa Mesih'ten size lütuf ve esenlik olsun. 8İlkin hepiniz için İsa Mesih aracılığıyla Tanrım'a şükrediyorum. Çünkü imanınız bütün dünyada duyuruluyor. 9-10Oğlu'nun Müjdesi'ni yaymakta bütün varlığımla kulluk ettiğim Tanrı, sizi durmadan, her zaman dualarımda andığıma tanıktır. Tanrı'nın isteğiyle sonunda bir yol bulup yanınıza gelmek için dua ediyorum. 11Çünkü ruhça pekişmeniz için size ruhsal bir armağan ulaştırmak üzere sizi görmeyi çok istiyorum. 12Yani, ben aranızdayken karşılıklı olarak birbirimizin imanıyla cesaret buluruz demek istiyorum. 13*Kardeşler, öteki uluslar arasında olduğu gibi, çalışmalarımın sizin aranızda da ürün vermesi için yanınıza gelmeyi birçok kez amaçladığımı, ama şimdiye dek hep engellendiğimi bilmenizi istiyorum. 14Grekler'e ve Grek olmayanlara, bilgelere ve bilgisizlere karşı sorumluluğum var. 15Bu nedenle Roma'da bulunan sizlere de Müjde'yi elimden geldiğince bildirmek için sabırsızlanıyorum. 16*Çünkü Müjde'den utanmıyorum. Müjde iman eden herkesin –önce Yahudiler'in, sonra Yahudi olmayanların– kurtuluşu için Tanrı gücüdür. 17*Tanrı'nın insanı akladığı, Müjde'de açıklanır. Aklanma yalnız imanla olur. Yazılmış olduğu gibi, “İmanla aklanan yaşayacaktır.”

AÇIKLAMA: Pavlus’u sıradan bir imanlıdan ayıran O’nun Mesih’in müjdesine karşı duyduğu olağanüstü tutkuydu. Kendini İsa’nın kulu olarak görürdü çünkü ilk kez Mesih’le Şam yolunda karşılaştığı günden itibaren iradesini O’na teslim etmişti. Böylece Tanrı’nın almış olduğu elçilik sorumluluğu her gün omuzlarında taşıyordu (1.Korintliler 9:16). İsa Mesih’i bütün uluslara tanıtmayı kutsal bir görev olarak üstlenmişti. Böylece bugünkü Kıbrıs, Türkiye ve Yunanistan bölgelerinde İsa Mesih’i duyurarak pek çok kilise kurduktan sonra Roma kentine de gidip Tanrı’nın ‘armağanını’ paylaşmak istiyordu. Elçi Pavlus sadece onlara vaaz vermek değil, başkentteki imanlılardan da teşvik almayı umuyor. Böylece Pavlus mektubuna başlarken onları Tanrı’nın lütfuyla selamlıyor ve onlara olan büyük sevgisini dile getiriyor.
	Peki Pavlus’un bu kadar büyük özveriyle yaydığı Mesih’in müjdesi neydi? En başta Pavlus Mesih’le ilgili bu mesajın çok önceden peygamberlerce bildirildiğini söyler. Peygamberlerin sözlerine göre beklenen büyük Kurtarıcı Mesih’in, Davut’un soyundan gelmesi gerekliydi. (bkz. 1.Samuel 7:11-16) Aynı zamanda beklenen Mesih’in sonsuz bir Kral olacağı da belirtilmişti. Bunun için Mesih’in sıradan insandan çok ötede olup ebedi bir niteliğe sahip olması gerekiyordu. Böylece Cebrail ilk defa Meryem’e Mesih’in doğuşunu müjdelerken O’nun esas ‘Yüceler Yücesinin Oğlu’ olacağını belirtir (Luka 1:32-33). Özellikle İsa’nın görkemli bir biçimde ölümden dirilmesi O’nun peygamberlerin çok önceden duyurduğu hem Davut’un hem de Tanrı’nın Oğlu olduğunu kanıtlamıştı. Çünkü ancak ölümü yenip ölümsüzlüğe kavuşan biri Davut’a vaat edilen sonsuz Krallığı yerine getirebilirdi. Mesih’in Tanrı’nın Oğlu oluşu kesinlikle Pavlus’un bir icadı değildi. Kendisinden yüzlerce sene önce peygamberler beklenen Mesih’in ‘Tanrı’nın Oğlu’ olacağını duyurdular. (bkz. Mezmur 2, 1.Tarihler 17:13) Pavlus ve İsa’nın diğer elçileri bu gerçeği yaymaya hayatlarını adadılar ve sonunda Tanrı Oğlu Mesih uğruna canlarını da verdiler.
	Mesih’in müjdesine ‘bütün varlığıyla kulluk eden’ Elçi Pavlus’un tek bir amacı vardı, o da İsa’yı bütün uluslara duyurmaktı. Pavlus için inancı kendine özgü ya da toplumuna has bir miras değildi. Onun için Mesih’in müjdesi bütün uluslar için ‘Tanrı’nın gücüdür’. Yani dünyayı kurtaracak tek güçtür. Bugün birimiz her çeşit kanseri  iyileştiren ilacı bulsak hangimiz bunu kendimize saklarız? Böylesi bir müjdenin bütün uluslara acilen duyurulması gerek. Mesih’in müjdesi bundan daha da acil ve güçlüdür. Çünkü kanserden iyileşen yine ölecektir ancak Mesih’e iman eden ölse de ebediyen yaşayacaktır. Böylece Pavlus bu kurtuluş müjdesini tüm uluslara duyurmayı borç biliyordu. Onun için müjdeyi paylaşıp paylaşmamak gibi bir seçim yoktur. Kendisini bunu yapmak mecburiyetinde hissediyordu. Duyurduğu müjdenin özeti de şöyle: “İsa Mesih’e iman eden herkes günahlarından aklanacaktır”. Kısacası Mesih’in müjdesi  herkes için tek kurtuluş yoludur. Bu şekilde henüz mektubun başında Pavlus müjdeye olan tutkusunu harika bir şekilde sergiler. Pavlus’un uğruna hayatını harcadığı müjdeden hiç utanmayıp büyük cesaretle herkese duyurmayı amaç edindiğini görüyoruz. Elçi Pavlus’un hayata bakış açısı oldukça net ve açıktır: Herkesin müjdeye acilen ihtiyacı vardır. Böylesi bir müjde için insan yaşar da ölür de.
Temmuz 23
TANRI’NIN GAZABI
Romalılar 1:18-32
18Haksızlıkla gerçeğe engel olan insanların bütün tanrısızlığına ve haksızlığına karşı Tanrı'nın gazabı gökten açıkça gösterilmektedir. 19Çünkü Tanrı'ya ilişkin bilinen ne varsa, gözlerinin önündedir; Tanrı hepsini gözlerinin önüne sermiştir. 20Tanrı'nın görünmeyen nitelikleri –sonsuz gücü ve Tanrılığı– dünya yaratılalı beri O'nun yaptıklarıyla anlaşılmakta, açıkça görülmektedir. Bu nedenle özürleri yoktur. 21*Tanrı'yı bildikleri halde O'nu Tanrı olarak yüceltmediler, O'na şükretmediler. Tersine, düşüncelerinde budalalığa düştüler; anlayışsız yüreklerini karanlık bürüdü. 22Akıllı olduklarını ileri sürerken akılsız olup çıktılar. 23*Ölümsüz Tanrı'nın yüceliği yerine ölümlü insana, kuşlara, dört ayaklılara, sürüngenlere benzeyen putları yeğlediler. 24Bu yüzden Tanrı, birbirlerinin bedenlerini aşağılasınlar diye, onları yüreklerinin tutkuları içinde ahlaksızlığa teslim etti. 25Tanrı'yla ilgili gerçeğin yerine yalanı koydular. Yaradan'ın yerine yaratığa tapıp kulluk ettiler. Oysa Tanrı sonsuza dek övülmeye layıktır! Amin. 26İşte böylece Tanrı onları utanç verici tutkulara teslim etti. Kadınları bile doğal ilişki yerine doğal olmayanı yeğlediler. 27Aynı şekilde erkekler de kadınla doğal ilişkilerini bırakıp birbirleri için şehvetle yanıp tutuştular. Erkekler erkeklerle utanç verici ilişkilere girdiler ve kendi bedenlerinde sapıklıklarına yaraşan karşılığı aldılar. 28Tanrı'yı tanımakta yarar görmedikleri için Tanrı onları yararsız düşüncelere, yakışıksız davranışlara teslim etti. 29Her türlü haksızlık, kötülük, açgözlülük ve kinle doldular. Kıskançlık, öldürme hırsı, çekişme, hile, kötü niyetle doludurlar. 30-31Dedikoducu, yerici, Tanrı'dan nefret eden, küstah, kibirli, övüngen, kötülük üreten, anne baba sözü dinlemeyen, anlayışsız, sözünde durmaz, sevgiden yoksun, acımasız insanlardır. 32Böyle davrananların ölümü hak ettiğine ilişkin Tanrı buyruğunu bildikleri halde, bunları yalnız yapmakla kalmaz, yapanları da onaylarlar.

AÇIKLAMA: Müjdenin özetini verdikten sonra Pavlus ayrıntılarına giriyor. Öncellikle insanların içinde bulundukları bu perişan durumun sebebini açıklar. Dünyanın şimdiki haline baktığımızda her yerinde her türlü pisliğin döndüğünü görebiliyoruz. İnsanlar insanlıktan çıkmış, kendilerini adeta ahlaksızlığa teslim etmişler. Bundan dolayı Tanrı’nın gazabı insanların başlarında kapkara bulutlar gibi toplanıyor ve fırtına kopmak üzeredir. Ama neden? Sonuçta Tanrı’nın yarattığı dünya ve insan hiç de böyle değildi. Pavlus’un dediğine göre insanın temel suçu Tanrı’nın gerçeğine engel olmaktır. Ne demek istediğini şöyle açıklar: Tanrı ile ilgili gerçekler yaratılıştan o kadar net ve açık sergilenmişken insanlar O’nu reddedip yerine başka nesnelere yöneliyorlar. Yaratana tapmak yerine yaratılışa tapmayı yeğlediler. İnsanlar ‘üzümü yerim ama bağını sormam’ dercesine bütün nimetleri için Tanrı’ya hiç şükretmediler bile. Böylece putperestliğin pençesine düştüler.
	İnsanlığın bu isyanı burada bitmiyor; Tanrı yerine kendi egolarını tercih ettikleri için Rab onları kendi pisliklerine teslim eder. Burada Tanrı’yı inkar etmenin acı sonuçlarını okuyoruz. Tanrı’nın yolunu bırakıp da günahın yolunu tutturanın ilk durağı ahlaksızlıktır. Bu insanlar eğlence ve özgürlük adına esas birbirinin bedenlerini aşağılıyorlar çünkü Tanrı’ya değil bir yalana inanmayı seçiyorlar. Günah yolunun ikinci durağı ise utanç verici ilişkiler. Ahlaksızlığı tercih eden bir yerden sonra normal kadın erkek ilişkisiyle yetinemeyip anormal ilişkilere başvurur. Bundan sonra ahlaksızlık sınır tanımıyor. Yolun üçüncü durağında sapık düşünceler söz konusudur. Yani kendini günaha teslim eden insan bir yerden sonra  hiç sağlıklı veya normal düşünemiyor; aklı fikri hep pislikte olur. Kendini her türlü günaha açmıştır: hırsızlık, haksızlık, öldürme... Sadece bunları yapmakla da kalmaz başkalarını da bu yollara çevirmeye çalışır. İşte günahın yolunu tutturanın güzergahı ve sonu böyledir.
	Burada Pavlus dünyanın genel bir portresini çizdi. İnsanların çoğu bu şekilde yaşıyor. Ama bazıları diyecek ki bu eskinden böyle idi, şimdi ise insan daha medeni, demokrat ve aydındır. Keşke öyle olsa. Gerçek şu ki modern çağ imkanlarının artmasıyla ahlaksızlığın daha da çoğalıp yayıldığını görüyoruz. Küçücük çocuklar dahi internet yoluyla kendi evinden dünyanın her yerindeki pisliğe bulaşabilir. İnsanlar, küçüğünden büyüğüne dek, hiç olmadığı kadar ahlaksızlığa tutsak oldular. Ama eski putperestlik yoktur, diyeceksiniz. Evet insanlar taş ve ağaç önünde eğilmiyor olabilir ancak putlarımız çok daha medeni ve modern türdendir. Bu modern putlar; para, kariyer, spor, araba ve benzeri kılıklarına girmiştir ama yine de puttur, çünkü put demek Tanrı’nın yerine geçen her hangi bir şey demektir. Modern dediğimiz insan ayrıca Tanrı’yı inkar eden düşünceler ve teoriler üretip duruyor. Bunların bazılarını örneğin evrim gibi bilim kılıfa sokarlar. Ancak Pavlus’un dediği gibi böylesi insanlar çok akıllı olduklarını ileri sürerken esas akılsız olup çıkıyorlar. Sonuç olarak insanlar bu yaptıklarıyla kendilerine karşı büyük bir gazap biriktiriyorlar. İşte müjdeyi anlamanın ilk adımı şudur: insanların ahlaki durumu gerçekten fecidir. Üstelik adil olan Tanrı bu günahları yargılamak zorundadır. İşte bunun için müjde gerek.

Temmuz 24
HAKLI INSAN
Romalılar 2:1-11
1*Bu nedenle sen, ey başkasını yargılayan insan, kim olursan ol, özrün yoktur. Başkasını yargıladığın konuda kendini mahkûm ediyorsun. Çünkü ey yargılayan sen, aynı şeyleri yapıyorsun. 2Böyle davrananları Tanrı'nın haklı olarak yargıladığını biliriz. 3Bu gibi şeyleri yapanları yargılayan, ama aynısını yapan ey insan, Tanrı'nın yargısından kaçabileceğini mi sanıyorsun? 4Tanrı'nın sınırsız iyiliğini, hoşgörüsünü, sabrını hor mu görüyorsun? O'nun iyiliğinin seni tövbeye yönelttiğini bilmiyor musun? 5İnatçılığın ve tövbesiz yüreğin yüzünden Tanrı'nın adil yargısının açıklanacağı gazap günü için kendine karşı gazap biriktiriyorsun. 6*Tanrı “herkese, yaptıklarının karşılığını verecektir.” 7Sürekli iyilik ederek yücelik, saygınlık, ölümsüzlük arayanlara sonsuz yaşam verecek. 8Bencillerin, gerçeğe uymayıp haksızlık peşinden gidenlerin üzerineyse gazap ve öfke yağdıracak. 9-10Kötülük eden herkese –önce Yahudi'ye, sonra Yahudi olmayana– sıkıntı ve elem verecek; iyilik eden herkese –yine önce Yahudi'ye, sonra Yahudi olmayana– yücelik, saygınlık, esenlik verecektir. 11*Çünkü Tanrı insanlar arasında ayrım yapmaz.

AÇIKLAMA: ‘Herkes kötü ise de ben iyiyim.’ Aynı bu şekilde dile getirmesek de çoğumuz kendimizi böyle görüyoruz. Ama bu ne mantıklı ne de doğrudur. Mektubun birinci bölümünde Elçi Pavlus insanlığın genel tablosunu çizdi. Hiç de iç açıcı değildi. Bunu okuyan çoğu insan: ‘Evet doğru çoğu insan böyle yozlaştı ama ben öyle değilim’ der. İkinci bölümde ise Pavlus ‘Gerçekten mi?’ diye sorar. Başkalarının kusurlarını görüp de kendi kabahatimizi görmemek insanın ilginç ‘marifetlerinden’ biridir. Hatta nedense herkesin yanlışlarını ağır bir dille yargılarken kendi suçlarımıza gelince ‘Eh insanız işte...’ diyerek masum bir hata olarak tanımlarız. Gerçek şu ki hepimiz aynı kumaştan kesildik, aynı atölyeden çıktık ve aynı lekeyi taşıyoruz. Hepimiz Adem ve Havva’nın torunlarıyız ve benzer günahları işleriz. Diklenip kendi kendimizi aklamak yerine aslında Tanrı’nın merhametine sığınmamız gerek. Ne var ki insanı bu hale getiren kibir hala bizi inatçılığa sürüklüyor.
	Günahın yargısı bellidir. Bir gün Tanrı’nın gazabı insanların üzerine geleceğinin farkındayız. Ama yine her nedense, kendimizi o kefede görmüyoruz. ‘Tanrı herkese yaptıklarının karşılığını verecek ama beni bağışlayacak’ diye düşünüyoruz. Pavlus kendi yaptıklarına güvenen insana şunu hatırlatır ki bu şekilde Tanrı’nın önünde aklanmayı bekliyorsa yüzde yüz doğru ve dürüst olması gerek. Evet insan sürekli iyilik edip kusursuz bir hayat sürdürse belki aklanmayı umabilir. Ancak gerçek şu ki hiç birimiz bunu yapamayız. Kaldı ki başkalarına göre günahımız az ya da çok olsa hepimiz bu suça katıldık ve Tanrı’nın gazabını hak etmişizdir. Üstelik Rab bu konuda ayrım yapmaz. Yahudiler kendilerini Tanrı’ya daha yakın görüyorlardı ama Pavlus bunun esas Tanrı’ya karşı sorumluluklarını artırır diye belirtir. Sonuç olarak başkaları kadar korkunç ve iğrenç günahlara bulaşmasak da aslında hepimiz aynı kefedeyiz, hepimiz yüce Yaradan’ın gazabı altındayız.
	Burada Elçi Pavlus müjdenin önemli bir temel taşını daha döşüyor. Birinci bölümde Tanrı’nın dünyadaki ahlaksızlıkları yargılayacağını belirtti. Burada ise tepeden bakıp diğer insanları yargılamaya kalkan insanların esas aynı konumda olduklarını tespit eder. Çünkü hepimiz en kötü suçlara fiilen karışmasak da kendi düşüncelerimizde fazlasıyla ortak olmuşuzdur. Üstelik diğer herkesi yargılamaya kalkarak kendimizi Tanrı’nın yerine koyup egomuzu putlaştırmışızdır. Sonuç olarak başkalarını ya da kendimizi nasıl gördüğümüz önemli değil esas önemli olan Tanrı’nın yüreğimizi nasıl gördüğüdür. Kendi kendimize yalan söylemeyi kesmeliyiz ve Tanrı’nın gözlerinden bakmayı seçmeliyiz.

Temmuz 25
İTİRAZLAR...
Romalılar 2:12-29
12Kutsal Yasa'yı bilmeden günah işleyenler Yasa olmadan da mahvolacaklar. Yasa'yı bildikleri halde günah işleyenlerse Yasa'yla yargılanacaklar. 13Çünkü Tanrı katında aklanacak olanlar Yasa'yı işitenler değil, yerine getirenlerdir. 14Kutsal Yasa'dan yoksun uluslar Yasa'nın gereklerini kendiliklerinden yaptıkça, Yasa'dan habersiz olsalar bile kendi yasalarını koymuş olurlar. 15Böylelikle Kutsal Yasa'nın gerektirdiklerinin yüreklerinde yazılı olduğunu gösterirler. Vicdanları buna tanıklık eder. Düşünceleriyse onları ya suçlar ya da savunur. 16Yaydığım Müjde'ye göre Tanrı'nın, insanları gizlice yaptıkları şeylerden ötürü İsa Mesih aracılığıyla yargılayacağı gün böyle olacaktır. 17Ya sen? Kendine Yahudi diyor, Kutsal Yasa'ya dayanıp Tanrı'yla övünüyorsun. 18Tanrı'nın isteğini biliyorsun. En üstün değerleri ayırt etmeyi Yasa'dan öğrenmişsin. 19-20Kutsal Yasa'da bilginin ve gerçeğin özüne kavuşmuş olarak körlerin kılavuzu, karanlıkta kalanların ışığı, akılsızların eğiticisi, çocukların öğretmeni olduğuna inanmışsın. 21Öyleyse başkasına öğretirken, kendine de öğretmez misin? Çalmamayı öğütlerken, çalar mısın? 22“Zina etmeyin” derken, zina eder misin? Putlardan tiksinirken, tapınakları yağmalar mısın? 23Kutsal Yasa'yla övünürken, Yasa'ya karşı gelerek Tanrı'yı aşağılar mısın? 24*Nitekim şöyle yazılmıştır: “Sizin yüzünüzden uluslar arasında Tanrı'nın adına küfrediliyor.” 25Kutsal Yasa'yı yerine getirirsen, sünnetin elbet yararı vardır. Ama Yasa'ya karşı gelirsen, sünnetli olmanın hiçbir anlamı kalmaz. 26Bu nedenle, sünnetsizler Yasa'nın buyruklarına uyarsa, sünnetli sayılmayacak mı? 27Sen Kutsal Yazılar'a ve sünnete sahip olduğun halde Yasa'yı çiğnersen, bedence sünnetli olmayan ama Yasa'ya uyan kişi seni yargılamayacak mı? 28Çünkü ne dıştan Yahudi olan gerçek Yahudi'dir, ne de görünüşte, bedensel olan sünnet gerçek sünnettir. 29*Ancak içten Yahudi olan Yahudi'dir. Sünnet de yürekle ilgilidir; yazılı yasanın değil, Ruh'un işidir. İçten Yahudi olan kişi, insanların değil, Tanrı'nın övgüsünü kazanır.

AÇIKLAMA: Şimdiye kadar Elçi Pavlus ahlaksızca yaşayan insanla başkalarını yargılayan insanı da aynı kefeye koydu. Kendini dürüst sanan da kendini pisliğe veren de  Tanrı’nın gazabı altındadır. Ama burada önemli bir soru oluşuyor: Tanrı’yı tanıyan Yahudiler elbette ki Musa’nın Yasasıyla yargılanır ancak Tanrı’dan habersiz bir putperest neye göre yargılanacaktır? Kutsal Yasasından haberdar olmayanı Tanrı nasıl yargılayabilir? Bu noktada Pavlus önemli bir şey tespit eder: Tanrı’yı tanımayan pagan insanlar bile Tanrı’nın Yasasını kendiliklerinden uygulayarak kısmen de olsa ondan haberdar olduklarını gösterirler. Örneğin, çoğu putperest zina veya öldürmenin yanlış olduğunu kabul eder. Bunu nasıl biliyorlar? İşte Tanrı’nın yüreklerine yerleştirdiği vicdan bunu onlara öğretmiştir. Sonuç olarak kimsenin bir özrü yoktur, kim olursak olalım hepimiz yanlış bildiğimiz pek çok şey yapmışızdır ve Yargı Günü’nde suçlu bulunacağımız kesindir.
	Ama Yahudiler bunu kabul etmek istemiyorlardı, sonuçta onlar Tanrı’nın özel halkı, İbrahim’in torunları değil miydiler? Evet, Tanrı İsrail oğullarını tüm uluslara emsal ve eğitmen olarak seçti. Ne var ki uluslara Tanrı’nın buyruklarını öğretmesi gereken Yahudiler, kendileri bu yasaların çoğuna uymadı. Işık olmaları gerekliydi ama çoğu zaman karanlığa uydular. İsrail ulusu defalarca putperestliğe kapıldı, böylece hep övündükleri Tanrı’ya ihanet ettiler. Hatta Pavlus’un dediği gibi ‘Sizin yüzünüzden uluslar arasında Tanrı’nın adına küfrediliyor.’ İsrail tüm ulusları Tanrı’ya çekmesi gerekirken insanların gerçek Tanrı’dan kopmalarına sebep oldular.
	Yine de Yahudiler sünnetli olmalarına güveniyorlardı. Ne demek bu? Tanrı Yahudilerin atası olan İbrahim’i seçerken Tanrı’nın kendisine vaat ettiği bereketi taşıyacak olan oğullarının sünnet olmalarını buyurdu (Yaratılış 17). Böylece sünnet Tanrı’nın İbrahim’le yapmış olduğu antlaşmanın belirtisi ya da sembolü olacaktı. O günden sonra İbrahim’in soyundan gelen Yahudiler sünnet edilerek Rab’bin seçilmiş halkı olduklarını hatırlıyorlardı. Ancak bir süre sonra İsrail oğulları sünnetin sihirli bir değnek gibi onları otomatik olarak kutsadığını düşünmeye başladılar. Pavlus ise onlara şunu hatırlatır ki insan Tanrı’nın Yasasını yerine getirmezse sünnetin hiç bir yararı yoktur. Yani fiziksel olarak sünnetli olmak kimseyi Tanrı’nın yargısından kurtarmayacaktır. Çünkü Tanrı dış görünüşe değil insanın yüreğine bakar. Bu anlamda önemli olan insanın yürekten ‘sünnetli’ olması yani Tanrı’ya yaraşır bir hayat sürmesidir. Sonuç olarak ister sünnetli veya sünnetsiz bir Yahudi olsun, ister ahlaklı veya ahlaksız bir Grek olsun, ister putperest bir pagan olsun, hepimiz yaptıklarımıza göre yargılanacağız.  Yargı Gününde hiç kimse ben şundan ya da bundan dolayı muafım diyemeyecektir. Gerçek şu ki hepimizin acilen bir kurtarıcıya ihtiyacı var.

Temmuz 26
TANRI’NIN HÜKMÜ
Romalılar 3:1-18
1Öyleyse Yahudi'nin ne üstünlüğü var? Sünnetin yararı nedir? 2Her yönden çoktur. İlk olarak, Tanrı'nın sözleri Yahudiler'e emanet edilmiştir. 3Peki, kimi Yahudiler güvenilmez çıkmışsa ne olur? Onların güvenilmezliği Tanrı'nın güvenilirliğini ortadan kaldırır mı? 4*Kesinlikle hayır! Herkes yalancı olsa bile, Tanrı'nın doğruyu söylediği bilinmelidir. Yazılmış olduğu gibi:
 “Öyle ki, sözlerinde doğru çıkasın
Ve yargılandığında davayı kazanasın.”
5Ama bizim haksızlığımız Tanrı'nın adil olduğunu ortaya çıkarıyorsa, ne diyelim? İnsanların diliyle konuşuyorum: Gazapla cezalandıran Tanrı haksız mı? 6Kesinlikle hayır! Öyle olsa Tanrı dünyayı nasıl yargılayacak? 7Ama Tanrı'nın her zaman doğruyu söylediği benim yalanımla yüceliği için daha açık şekilde ortaya çıkmışsa, ben niçin yine bir günahkâr olarak yargılanıyorum? 8Bazılarının bizi kötüleyerek, söylediğimizi ileri sürdüğü gibi niçin, “Kötülük yapalım da bundan iyilik çıksın” demeyelim? Böylelerinin yargılanması yerindedir. 9Şimdi ne diyelim? Biz Yahudiler öteki uluslardan üstün müyüz? Elbette değiliz. İster Yahudi ister Grek olsun, daha önce herkesi günahın denetiminde olmakla suçladık. 10*Yazılmış olduğu gibi:
 “Doğru kimse yok, tek kişi bile yok.
 11Anlayan kimse yok,
Tanrı'yı arayan yok.
 12Hepsi saptı,
Tümü yararsız oldu.
İyilik eden yok, tek kişi bile!”
 13**“Ağızları açık birer mezardır.
Dilleriyle aldatırlar.”
“Engerek zehiri var dudaklarının altında.”
 14*“Ağızları lanet ve acı sözle doludur.”
 15*“Ayakları kan dökmeye seğirtir.
 16Yıkım ve dert var yollarında.
 17Esenlik yolunu da bilmezler.”
 18*“Tanrı korkusu yoktur onlarda.”

AÇIKLAMA: Tanrı Yahudi ulusunu özel bir araç olarak seçmişti ama bu onları yargıdan muaf kılmıyordu. Hatta Pavlus’un belirttiği gibi Tanrı’nın kutsal yasasına sahip olan İsrail halkı o kadar da büyük bir sorumluluk altındaydı. Fakat, Yahudiler Yasa’yı çiğnediler diye Tanrı’nın planı bozguna uğradı mı? Tanrı onların sadakatsizliği yüzünden planını değiştirmek zorunda mıydı? Hayır. Tersine Tanrı onların bu itaatsizliği hesaba katmıştı ve böylece kutsal planını tamamlamıştı. Ancak bu noktada bazı Yahudiler şöyle itiraz ediyorlardı: ‘Tanrı bizim sadakatsizliğimizden kurtuluş sağladıysa o zaman bizi bundan yargılamayacaktır herhalde...’ Böyle bir düşünce kader inanışına benzer, yani Tanrı her şeyi önceden saptadıysa o zaman bizi yaptıklarımızdan sorumlu tutamaz. Kutsal Kitap bu düşünceyi tümden reddeder. (bkz. Yakup 1:13-17) Tanrı doğru ve kutsaldır, hiç kimseyi günaha teşvik etmez. Günahı seçen biziz ve bundan yüzde yüz sorumluyuz. Başka türlü Tanrı kötülükten iyilik çıkartıyorsa o zaman bol bol kötülük yaparak Rab’bin iyiliğini çoğaltalım diye çok yanlış bir düşünceye kapılabiliriz. Böyle düşünenler için Pavlus şöyle der: ‘Böylelerinin yargılanması yerindedir.’
	Şimdi Elçi Pavlus genel bir sonuç çıkartıyor. Yahudilerin diğer uluslardan ayrı tutulmayıp hep birlikte yargılanacaklarını söyler. Yani Yahudi olsun Grek olsun, Yasayı bilen ya da bilmeyen olsun, herkes günahın denetiminde ve dolayısıyla Tanrı’nın gazabı altındadır. Sonraki ayetlerde Pavlus Eski Antlaşma’dan (Tevrat ve Zebur) bir kaç alıntı yaparak insanlığın genel durumunu özetler:
Doğru kimse yok, tek kişi bile yok.
Anlayan, Tanrı’yı arayan yok.
Herkes saptı, iyilik eden yok.
Ağızları her türlü günah işliyor.
Ayaklarıyla her türlü günaha koşarlar.
Tanrı korkusu yoktur onlarda.
Pavlus’un insanlık için hazırladığı iddianame gerçekten ağır. Hatta bazı yerlerde bize abartılı gelebilir. Ne demek doğru kimse yok? Yani yeryüzünde iyilik yapan hiç mi yok? Bunu anlamak için bu alıntının geldiği 14.Mezmura bakmak lazım. Mezmur şöyle başlar: ‘Rab göklerden bakar oldu...’ Yani bu sözler Tanrı’nın bakış açısındandır. Bizler birbirimize baktığımızda kendimizi çok fazla kötü sanmayabiliriz. Ancak Tanrı kutsal konutundan bakınca iğrençlikten başka  bir şey görmüyor. Bizler kendimizi birbirimizle ancak kıyaslıyoruz, Tanrı ise bizi olmamız gereken insanla, yani kendi yüce benzerliğinde yaratılan orijinal insanla karşılaştırır. En son söylediği söz özellikle çok ciddi: Tanrı korkusu yoktur onlarda. İlginçtir özellikle bizim toplumumuzda herkes Allah’tan korktuğunu iddia eder ancak gerçek hayatlarına baktığımızda Tanrı’dan çok insanların ne diyeceğinden korktukları bellidir. Sonuç çok acı ve ümitsizdir. Şimdiye kadar kendi doğruluğumuza güvendiysek bir an önce bunda vazgeçip Tanrı’nın önünde diz çöksek iyi ederiz.

Temmuz 27
AKLANMA YOLU
Romalılar 3:19-31
19Kutsal Yasa'da söylenenlerin her ağız kapansın, bütün dünya Tanrı'ya hesap versin diye Yasa'nın yönetimi altındakilere söylendiğini biliyoruz. 20*Bu nedenle Yasa'nın gereklerini yapmakla hiç kimse Tanrı katında aklanmayacaktır. Çünkü Yasa sayesinde günahın bilincine varılır. 21Ama şimdi Yasa'dan bağımsız olarak Tanrı'nın insanı nasıl aklayacağı açıklandı. Yasa ve peygamberler buna tanıklık ediyor. 22*Tanrı insanları İsa Mesih'e olan imanlarıyla aklar. Bunu, iman eden herkes için yapar. Hiç ayrım yoktur. 23Çünkü herkes günah işledi ve Tanrı'nın yüceliğinden yoksun kaldı. 24İnsanlar İsa Mesih'te olan kurtuluşla, Tanrı'nın lütfuyla, karşılıksız olarak aklanırlar. 25-26Tanrı Mesih'i, kanıyla günahları bağışlatan ve imanla benimsenen kurban olarak sundu. Böylece adaletini gösterdi. Çünkü sabredip daha önce işlenmiş günahları cezasız bıraktı. Bunu, adil kalmak ve İsa'ya iman edeni aklamak için şimdiki zamanda kendi adaletini göstermek amacıyla yaptı. 27Öyleyse neyle övünebiliriz? Hiçbir şeyle! Hangi ilkeye dayanarak? Yasa'yı yerine getirme ilkesine mi? Hayır, iman ilkesine. 28Çünkü insanın, Yasa'nın gereklerini yaparak değil, iman ederek aklandığı kanısındayız. 29Yoksa Tanrı yalnız Yahudiler'in Tanrısı mı? Öteki ulusların da Tanrısı değil mi? Elbet öteki ulusların da Tanrısı'dır. 30*Çünkü sünnetlileri imanları sayesinde, sünnetsizleri de aynı imanla aklayacak olan Tanrı tektir. 31Öyleyse biz iman aracılığıyla Kutsal Yasa'yı geçersiz mi kılıyoruz? Hayır, tam tersine, Yasa'yı doğruluyoruz.

AÇIKLAMA: Gördüğümüz gibi bütün insanlar yedisinden yetmişine kadar günaha esir ve Tanrı’nın gazabıyla karşı karşıyadırlar. Yahudiler Musa aracılığıyla gelen Yasa’ya çok güvendiler ama gerçek şu ki Yasa bizi aklayamaz, tersine bizim günahlarımızı gün ışığına çıkartır. Pavlus’un da vurguladığı gibi: ‘Yasa sayesinde günahın bilincine varılır.’ Benzer şekilde bugün de bazı insanlar Tanrı’nın buyruklarına sıkı sıkıya boyun eğerek günahlarından af bulacaklarını umuyor. Ne var ki Tanrı’nın Sözü böyle yolun bizi Tanrı’ya değil hüsrana ve helake götüreceğini belittir. Peki insan kendi çabalarıyla Tanrı katında aklanamayacaksa nasıl olacak bu iş?
Buraya kadar hep kötü haberi okuduk, şimdiyse iyi haberin sırasıdır. Müjdenin özeti şudur: ‘Tanrı insanları İsa Mesih’e olan imanlarıyla aklar.’ Bu konuda kesinlikle ayrım yoktur çünkü hepimiz zaten aynı kefedeyiz; hepimiz günah işledik. Tanrı insanı yaratırken onlara kendi yüceliğini verdi ama insan günahı seçe seçe Tanrı’dan bir hayli uzaklaştı. Ancak insana olan yüce sevgisinden hiç vazgeçmeyen Tanrı günahlarımızı bertaraf edecek bir çözüm sağladı. İşte İsa Mesih’in çarmıh üzerindeki ölümü bizim günahlarımıza karşılık ödenen fidyeydi. Kusursuz İsa günahlarımız için kurban edilerek Tanrı’nın gazabını yatıştırdı. Peki Tanrı’nın Mesih’e bu kadar acı çektirmesine ne gerek vardı? Günahlarımızı başka türlü bağışlaması mümkün değil miydi? Mümkün değil, çünkü Tanrı kendi adaletini çiğneyemez. Günahın ücreti verilmeli. Ne var ki suçlu bulunan bizler bunu asla karşılayamayacağımız için Rab’bin kendisi bunu İsa aracılığıyla başardı. Böylece Tanrı, Mesih’e iman eden herkesi adil bir şekilde affedebilir.
Peki bu durumda insan ne yapmalı? En başta kendi yaptıklarımızla övünmeyi kesmeliyiz. Kendimizi Tanrı’ya beğendirmeyi bırakmalıyız. Çünkü hiç birimiz kendi gayretimizle kurtulamayacağız, yalnız ve yalnız İsa Mesih’e iman ederek aklanabiliriz. Bunda kesinlikle bir ayrım söz konusu olmayacaktır çünkü Tanrı tüm ulusların tek Tanrısıdır. O halde Tanrı katında aklanmanın yolu da tektir. Evet, İncil’in duyurduğu müjde budur: Aklanmak mümkündür! Günahlarımıza karşılık kendini fidye olarak çarmıhta sunan İsa Mesih’e iman eden herkes Tanrı katında tüm günahlarından aklanır ve sonsuz hayata sahip olur. Bu tarihin en büyük ve en harika müjdesidir, kaçırmayın!

Temmuz 28
İMAN KAPISI
Romalılar 4:1-25
1Şu halde soyumuzun atası İbrahim'in durumu için ne diyelim? 2Eğer İbrahim yaptığı iyi işlerden dolayı aklandıysa, övünmeye hakkı vardır; ama Tanrı'nın önünde değil. 3*Kutsal Yazı ne diyor? “İbrahim Tanrı'ya iman etti, böylece aklanmış sayıldı.” 4Çalışana verilen ücret lütuf değil, hak sayılır. 5Ancak çalışmayan, ama tanrısızı aklayana iman eden kişi imanı sayesinde aklanmış sayılır. 6Nitekim, iyi işlerine bakmaksızın Tanrı'nın aklanmış saydığı kişinin mutluluğunu Davut da şöyle anlatır:
 7*“Ne mutlu suçları bağışlanmış,
Günahları örtülmüş olanlara!
 8Günahı Rab tarafından sayılmayana ne mutlu!”
9Bu mutluluk yalnız sünnetliler için mi, yoksa aynı zamanda sünnetsizler için midir? Diyoruz ki, “İbrahim, imanı sayesinde aklanmış sayıldı.” 10Hangi durumda aklanmış sayıldı? Sünnet olduktan sonra mı, sünnetsizken mi? Sünnetliyken değil, sünnetsizken... 11*İbrahim daha sünnetsizken imanla aklandığının kanıtı olarak sünnet işaretini aldı. Öyle ki, sünnetsiz oldukları halde iman edenlerin hepsinin babası olsun, böylece onlar da aklanmış sayılsın. 12Böylelikle atamız İbrahim, yalnız sünnetli olmakla kalmayan, ama kendisi sünnetsizken sahip olduğu imanın izinden yürüyen sünnetlilerin de babası oldu. 13*Çünkü İbrahim'e ve soyuna dünyanın mirasçısı olma vaadi Kutsal Yasa yoluyla değil, imandan gelen aklanma yoluyla verildi. 14*Eğer Yasa'ya bağlı olanlar mirasçı olursa, iman boş ve vaat geçersizdir. 15Yasa, Tanrı'nın gazabına yol açar. Ama yasanın olmadığı yerde yasaya karşı gelmek de söz konusu değildir. 16-17*Bu nedenle vaat, Tanrı'nın lütfuna dayanmak ve İbrahim'in bütün soyu için güvence altına alınmak üzere imana bağlı kılınmıştır. İbrahim'in soyu yalnız Kutsal Yasa'ya bağlı olanlar değil, aynı zamanda İbrahim'in imanına sahip olanlardır. “Seni birçok ulusun babası yaptım” diye yazılmış olduğu gibi İbrahim, iman ettiği Tanrı'nın –ölülere yaşam veren, var olmayanı buyruğuyla var eden Tanrı'nın– gözünde hepimizin babasıdır. 18*İbrahim umutsuz bir durumdayken birçok ulusun babası olacağına umutla iman etti. “Senin soyun böyle olacak” sözüne güveniyordu. 19*Yüz yaşına yaklaşmışken, ölü denebilecek bedenini ve Sara'nın ölü rahmini düşündüğünde imanı zayıflamadı. 20İmansızlık edip Tanrı'nın vaadinden kuşkulanmadı; tersine, imanı güçlendi ve Tanrı'yı yüceltti. 21Tanrı'nın vaadini yerine getirecek güçte olduğuna tümüyle güvendi. 22Bunun için de aklanmış sayıldı. 23-24“Aklanmış sayıldı” sözü, yalnız onun için değil, aklanmış sayılacak olan bizler –Rabbimiz İsa'yı ölümden dirilten Tanrı'ya iman eden bizler– için de yazıldı. 25*İsa suçlarımız için ölüme teslim edildi ve aklanmamız için diriltildi.

AÇIKLAMA: İsa Mesih’e iman eden kurtulacaktır dendi. Fakat bu, akla bir kaç soru getirir. Mesih’ten önce yaşayanlar nasıl kurtuldular? Bazen sanıyoruz ki İsa’dan öncekiler yasaya uyarak bizler ise iman ederek kurtuluyoruz. Aslında öyle değil. Örneğin, İbrahim nasıl aklandı? Burada Elçi Pavlus Yaratılış 15:6’dan bir alıntı yaparak İbrahim’in de iman ederek aklandığını hatırlatır. Evet, baştan beri aklanma yoluna açılan tek bir kapı olmuştu o da iman kapısı. İbrahim kendi kişisel doğruluğuyla kurtulmadı. Ama biri, ‘İbrahim Mesih’i tanımadı ki,’ diye itiraz edebilir. Ne var ki Mesih’in İbrahim’le ilgili ne söylediğini hatırlamalıyız: ‘Babanız İbrahim günümü göreceği için sevinçle coşmuştu. Gördü ve sevindi (Yuhanna 8:56).’ Kısacası bizler nasıl ki geriye bakarak Mesih’e iman ediyorsak onlar da ileriye bakarak Mesih’e umut bağlamışlardı. Tanrı’ya giden yol hep İsa Mesih’e olan iman kapısından geçmiştir.
	Yine de Yahudiler İbrahim’le yapılan anlaşmanın sünnet belirtisini hatırlayarak ancak sünnetlilerin kurtulabileceklerini sanıyorlardı. Ama Pavlus, İbrahim’in henüz sünnetli değilken aklandığını belirtir. Evet, Tanrı İbrahim’le çok önemli bir anlaşma yaptı: ‘Seni birçok ulusun babası yapacağım.’ Ne var ki Yahudiler bu ‘dünyanın mirasçısı olma vaadini’ bir tek kendilerine ait sandılar. Ancak Pavlus bu vaadin yasaya değil Tanrı’nın vaadine dayandığını hatırlatır. Çünkü Yasa İbrahim’den 450 sonra ortaya çıktı. Yani İbrahim çok doğru ve dürüst olduğundan aklanmadı, Tanrı’nın lütfuna sığınıp vaadine iman ettiği için doğru sayıldı. Daha önce gördüğümüz gibi Yasa’ya boyun eğmek kimseyi kurtaramaz çünkü Yasa ‘Tanrı’nın gazabına yol açar.’
	Sonuç olarak İbrahim’e verilen bereket vaadi belirli bir yasaya ya da topluma ait değil, tersine İbrahim’in imanına sahip olan herkesi kapsar. Çünkü İbrahim tek bir ulusun babası değil, birçok ulusun babası olacaktı. Böylece İbrahim gibi Mesih’e imanla bağlanan herkes aklanıp İbrahim’in soyundan sayılır . Ama bu nasıl bir imandır? İbrahim’in hayatına baktığımızda onun gerçekten imkânsız bazı şeylere iman ettiğini görüyoruz. Rab ona yıldızlar kadar çok büyük bir soy vaat etti ama İbrahim’in kendi eşinden bir çocuğu bile yoktu. Üstelik bu sırada yüz yaşına yaklaşmıştı. Tüm bunlara rağmen imanı zayıflamadı, Rab’den kuşku duymadı böylece Tanrı bu imanını kendisine bir oğul vererek ödüllendirdi. İşte İbrahim’i Tanrı katında aklayan bu imandı. Aynı zamanda bu kurtulmak isteyen herkes için büyük bir emsal olmuştur. Kim Mesih’in ölümüne ve dirilişine iman ederse günahlarından aklanacak ve Tanrı’nın sonsuz hayat vaadine sahip olacaktır.

Temmuz 29
BARIŞIN ANAHTARI
Romalılar 5:1-11
1Böylece imanla aklandığımıza göre, Rabbimiz İsa Mesih sayesinde Tanrı'yla barışmış oluyoruz. 2İçinde bulunduğumuz bu lütfa Mesih aracılığıyla, imanla kavuştuk ve Tanrı'nın yüceliğine erişmek umuduyla övünüyoruz. 3-4Yalnız bununla değil, sıkıntılarla da övünüyoruz. Çünkü biliyoruz ki, sıkıntı dayanma gücünü, dayanma gücü Tanrı'nın beğenisini, Tanrı'nın beğenisi de umudu yaratır. 5Umut düş kırıklığına uğratmaz. Çünkü bize verilen Kutsal Ruh aracılığıyla Tanrı'nın sevgisi yüreklerimize dökülmüştür. 6Evet, biz daha çaresizken Mesih belirlenen zamanda tanrısızlar için öldü. 7Bir kimse doğru insan için güç ölür, ama iyi insan için belki biri ölmeyi göze alabilir. 8Tanrı ise bizi sevdiğini şununla kanıtlıyor: Biz daha günahkârken, Mesih bizim için öldü. 9Böylece şimdi O'nun kanıyla aklandığımıza göre, O'nun aracılığıyla Tanrı'nın gazabından kurtulacağımız çok daha kesindir. 10Çünkü biz Tanrı'nın düşmanlarıyken Oğlu'nun ölümü sayesinde O'nunla barıştıksa, barışmış olarak Oğlu'nun yaşamıyla kurtulacağımız çok daha kesindir. 11Yalnız bu kadar da değil, bizi şimdi Tanrı'yla barıştırmış olan Rabbimiz İsa Mesih aracılığıyla, Tanrı'nın kendisiyle de övünüyoruz.

AÇIKLAMA: İnsanın Tanrı katında ancak ve ancak İsa Mesih’e iman ederek aklandığını gördük. Peki bu tam olarak ne demek? En başta Tanrı’yla barışmış oluyoruz. Tanrı’nın bize karşı bir küskünlüğü yoktur tabii ama biz hep günah işleyerek kendisine düşmanca davrandık. Baştan gördüğümüz gibi insanlık her türlü pisliğe ve putperestliğe dalarak (Romalılar 1:18-32) Şeytan’la birlikte asıl sahibine ve yaratanına karşı cephe açmış durumdaydı. Tanrı ise kutsal Oğlu İsa Mesih’i yerimize kurban ederek aradaki düşmanlık setini indirdi. Bunun adı lütuftur - yani hak ettiğimizin tam tersi. Düşünün bizi yok etmesi gerekirken kendisi günahlarımızı üstlenip barış sağladı. Böylece Tanrı’nın yüceliğinden yoksun kalmış bizler (Romalılar 3:23) Mesih’e olan iman sayesinde Rab’bin yüceliğine erişme umuduna sahip olduk. Ölümden sonra bizi gazap değil Tanrı’nın görkemi bekliyordur. Ayrıca bu umut sadece bir sonraki hayat için geçerli değil, daha şimdiden dünyada her gün çektiğimiz cefa için de geçerlidir. Bu umut bize yeni bir bakış açısı kazandırır öyle ki dünyada gördüğümüz sıkıntıların bile yararını görebiliriz. Çünkü Mesih uğruna acıya katlandıkça imanda güçlenip Tanrı’nın beğenisini kazandığımızın farkına varıyoruz. İşte bu umut hem bu hayat için hem de sonraki hayat için bizi güçlendirip ayakta tutar. Daha da önemlisi bu umut Tanrı’nın sevgisine yol açar. Evet, Mesih’e iman ettiğimizde Tanrı’nın Ruhu içimize yerleşir ve ruhumuzu mükemmel sevgisiyle doldurur. Pavlus’un başka yerde yazdığı gibi: ‘Kalıcı üç şey vardır: İman, umut ve sevgi (1.Korintliler 13:13).’ Tanrı’yla barışmanın sonucunda bu üçlü niteliğe sahip oluyoruz.
	Sevgiden konu açılmışken Pavlus onu daha da açmak istiyor. Sevgi derken genellikle insanlara verilen hediyeler, ya da kişiler arasında yaşanan bazı duygusal ilişkiler akla gelir. Ancak İncil’e göre sevgi demek fedakârlık demek. Mesih şöyle dedi: ‘Hiç kimsede, insanın, dostları uğruna canını vermesinden daha büyük bir sevgi yoktur (Yuhanna 15:13).’ Sonraki ayetlerde Pavlus Tanrı’nın bize olan sevgisini Mesih’i feda ederek gösterdiğini açıklar. Ancak bunu hak ettiğimiz için yapmadı. Tersine bizim için ‘çaresiz, tanrısız ve günahkâr’ gibi ifadeler kullanır. Bir kimse sevdiği insan için canını vermeye razı olabilir, ama düşmanı için hiç kimse bunu yapmaz. Tanrı’nın sevgisi ise bizimkinden çok farklıdır. Bizler küstah, asi, günahkârlar iken Mesih bizim için öldü. Bu gelmiş geçmiş tüm sevgilerin en üstünüdür. İşte barışın kilidini açan anahtar bu sevgidir. İnsanın mutlu ve huzurlu bir hayata sahip olması için öncellikle Yaratan’ıyla barışması gerek. Tanrı’yla barışmak için Oğlu İsa Mesih aracılığıyla bize gösterdiği olağanüstü sevgiye yani çarmıhtaki mükemmel kefaretine inanmamız gerek. Bu gerçeği kabul ettiğimizde artık Tanrı’nın düşmanı değil dostu oluyoruz. Artık O’nun gazabından korkmamıza da gerek yoktur çünkü Tanrı bizi yüce sevgisinin emniyetine alıyordur. Tek yapmamız gereken İsa Mesih’e imanla teslim olmaktır.

Temmuz 30
ADEM İLE MESİH
Romalılar 5:12-21
12*Günah bir insan aracılığıyla, ölüm de günah aracılığıyla dünyaya girdi. Böylece ölüm bütün insanlara yayıldı. Çünkü hepsi günah işledi. 13Kutsal Yasa'dan önce de dünyada günah vardı; ama yasa olmayınca günahın hesabı tutulmaz. 14Oysa ölüm Adem'den Musa'ya dek, gelecek Kişi'nin örneği olan Adem'in suçuna benzer bir günah işlememiş olanlar üzerinde de egemendi. 15Ne var ki, Tanrı'nın armağanı Adem'in suçu gibi değildir. Çünkü bir kişinin suçu yüzünden birçokları öldüyse, Tanrı'nın lütfu ve bir tek adamın, yani İsa Mesih'in lütfuyla verilen bağış birçokları yararına daha da çoğaldı. 16Tanrı'nın bağışı o tek adamın günahının sonucu gibi değildir. Tek suçtan sonra verilen yargı mahkûmiyet getirdi; oysa birçok suçtan sonra verilen armağan aklanmayı sağladı. 17Çünkü ölüm bir tek adamın suçu yüzünden o tek adam aracılığıyla egemenlik sürdüyse, Tanrı'nın bol lütfunu ve aklanma bağışını alanların bir tek adam, yani İsa Mesih sayesinde yaşamda egemenlik sürecekleri çok daha kesindir. 18İşte, tek bir suçun bütün insanların mahkûmiyetine yol açtığı gibi, bir doğruluk eylemi de bütün insanlara yaşam veren aklanmayı sağladı. 19Çünkü bir adamın sözdinlemezliği yüzünden nasıl birçoğu günahkâr kılındıysa, bir adamın söz dinlemesiyle birçoğu da doğru kılınacaktır. 20Kutsal Yasa suç çoğalsın diye araya girdi; ama günahın çoğaldığı yerde Tanrı'nın lütfu daha da çoğaldı. 21Öyle ki, günah nasıl ölüm yoluyla egemenlik sürdüyse, Tanrı'nın lütfu da Rabbimiz İsa Mesih aracılığıyla sonsuz yaşam vermek üzere doğrulukla egemenlik sürsün.

AÇIKLAMA: ‘Her koyun kendi bacağından asılır’ sözünü duymuşsunuzdur. İsa Mesih hepimizin günahlarına karşılık çarmıhta kurban oldu dediğimizde insanlar hemen bu atasözünü kullanarak itiraz eder. Yani bir insan başka bir insanın günahını karşılayamaz diye düşünüyoruz. Şimdi bu bölümde Elçi Pavlus Mesih ile Adem arasında kıyaslama yaparak buna cevap veriyor. Başta günahın çıkış noktasını hatırlatır bize; Adem bir günah işledi ve bu günah beraberinde dünyaya ölüm getirdi. O andan itibaren günah Adem’den sonra doğan herkese tek tek bulaştı. Bunu nereden biliyoruz? Çünkü herkes ölüyor! Ölüm günahın sonucu olduğuna göre demek ki herkes günahlıdır. Kısacası dünyadaki herkesin ölümlü olması Adem’in günahından payını aldığının kanıtıdır. Daha sonra Rab, Musa aracılığıyla Kutsal Yasa’sını verdi ve sayesinde insanlar ne kadar günahkâr olduklarını fark ettiler. Ancak günahı ortaya çıkartan Yasa değildi, esas baştan beri günah vardı. Bunun ispatı da Adem’den sonra doğan herkesin ölmesiydi.
	Gördüğümüz gibi Adem bir günah işledi ve bu tek eylem bütün dünyayı batırdı. Şimdi bazıları buna şöyle tepki verebilir: ‘Ben neden Adem’in günahından sorumlu tutulayım? Bu adil değil!’ Doğru ancak şunu biliyoruz ki adaletsizlik gerçeği değiştirmez. Bir çok örnek verebiliriz: Bir çocuğun özürlü olarak doğması annesinin sigara içmesinden kaynaklanabilir. Acı ama gerçek. Evet bizler bağımsız değiliz, başkalarının günahları bizi etkiliyor. Kendimizi çok özgür sanıyoruz ama içinde yetiştiğimiz aileyi ya da bulunduğumuz ülkeyi biz seçemedik. Örneğin ülkemizin başkanı bir gün bir başka ülkeyle savaşa giderse bu sadece onu etkilemez, hepimizin hayatına dokunur. Evet hepimiz atamız Adem’den günah virüsünü aldık. Ancak şunu da itiraf etmeliyiz ki bizler de üstüne kendi günahımızı de fazlasıyla ekledik. Sonuç olarak Tanrı bizi Adem’in yaptığından değil kendi yaptıklarımızdan yargılayacaktır.
	Baştaki soruya dönüyoruz: Eğer Adem’in tek bir eylemi bütün insanlığı bu denli kirletebildiyse o zaman İsa Mesih’in tek bir eylemi de bütün insanları kurtarabilir. Bir kişinin suçu yüzünden dünya battı ama aynı şekilde bir insanın fedakârlığı da hepimizi aklayabilir. Adem dünyaya ölüm getirdiyse de Mesih tüm insanlara sonsuz yaşam bağışladı. Biri mahkumiyet getirdi ama diğeri kefaret sağladı. Adem’in günahı nasıl herkese bulaştıysa da İsa aracılığıyla gelen lütuf benzer şekilde herkesin yararına çoğaldı. Yine de bir çok kişi Mesih bizim günahlarımızı nasıl üstlenebilir diye itiraz edebilir. Bir örnek verelim: Benim oğlum bir az hiperaktiftir (tanıyan bilir), geçen gün bir adamın arabasının arka sileceğini kurcalarken elinde kaldı. Adamla konuştuk ve tamir etmesi 90 TL tuttu dedi. Peki oğlum bunu ödeyebilir mi? Mümkün değil, mecbur ben ödedim. Yani benim bir suçum olmadığı halde onun borcunu ben üstlendim. Aynı şekilde bizler günahımızın borcunu asla ödeyemeyiz. O yüzden Tanrı Baba onu yerimize ödedi. Yine bu herkesin yapabileceği bir şey değil. Normal bir insan başkasının günahını üstlenemez çünkü kendi günahı var. Ancak İsa Mesih günahsız olduğu için kendini bizim yerimize koyarak günahımızın bedelini karşılayabildi. Sonuç olarak esasında ihtiyacımız adalet değil, lütuftur. Tanrı sadece adil olsaydı çoktan mahvolmuştuk. Ancak Mesih aracılığıyla bağışladığı lütfa sığınırsak tüm günahlarımızdan af bulup sonsuz yaşama kavuşabiliriz.

Temmuz 31
KURTULDUK DİYE...
Romalılar 6:1-14
1Öyleyse ne diyelim? Lütuf çoğalsın diye günah işlemeye devam mı edelim? 2Kesinlikle hayır! Günah karşısında ölmüş olan bizler artık nasıl günah içinde yaşarız? 3Mesih İsa'ya vaftiz* edildiğimizde, hepimizin O'nun ölümüne vaftiz edildiğimizi bilmez misiniz? 4*Baba'nın yüceliği sayesinde Mesih nasıl ölümden dirildiyse, biz de yeni bir yaşam sürmek üzere vaftiz yoluyla O'nunla birlikte ölüme gömüldük. 5Eğer O'nunkine benzer bir ölümde O'nunla birleştiysek, O'nunkine benzer bir dirilişte de O'nunla birleşeceğiz. 6Artık günaha kölelik etmeyelim diye, günahlı varlığımızın ortadan kaldırılması için eski yaradılışımızın Mesih'le birlikte çarmıha gerildiğini biliriz. 7Çünkü ölmüş kişi günahtan özgür kılınmıştır. 8Mesih'le birlikte ölmüşsek, O'nunla birlikte yaşayacağımıza da inanıyoruz. 9Çünkü Mesih'in ölümden dirilmiş olduğunu ve bir daha ölmeyeceğini, ölümün artık O'nun üzerinde egemenlik sürmeyeceğini biliyoruz. 10O'nun ölümü günaha karşılık ilk ve son ölüm olmuştur. Sürmekte olduğu yaşamı ise Tanrı için sürmektedir. 11Siz de böylece kendinizi günah karşısında ölü, Mesih İsa'da Tanrı karşısında diri sayın. 12Bu nedenle bedenin tutkularına uymamak için günahın ölümlü bedenlerinizde egemenlik sürmesine izin vermeyin. 13Bedeninizin üyelerini haksızlığa araç ederek günaha sunmayın. Ölümden dirilenler gibi kendinizi Tanrı'ya adayın; bedeninizin üyelerini doğruluk araçları olarak Tanrı'ya sunun. 14Günah size egemen olmayacaktır. Çünkü Kutsal Yasa'nın yönetimi altında değil, Tanrı'nın lütfu altındasınız.

AÇIKLAMA: İnsanlar bize hep sorar: sadece İsa’ya iman ederek kurtuluyorsanız o zaman gönlünüzün istediği kadar günaha devam edebilirsiniz, değil mi? Bu bölümde Elçi Pavlus buna çok net bir cevap veriyor: KESİNLİKLE HAYIR! Bu şekilde düşünen Mesih’ten hiç bir şey anlamadığını belli ettirir. Şimdi en başta neden Tanrı’nın lütfuna sığındığımızı bir hatırlayalım. Günah virüsüne yakalandık ve bu bizi ölüme ve sonsuz azaba sürüklüyordu. Mesih büyük bir fedakarlık yaparak beni günahın bataklığından kurtardı şimdi ben bir daha içine mi dalayım? Bir örnek vereyim: Aşırı sigara kullandığım için kansere yakalandığımı farz edin. Tam zamanında tehlikeyi fark edip ameliyat olduğumu düşünün. Peki hastaneden çıkar çıkmaz sigaraya kaldığım yerden devam edersem benim için ne düşünürsünüz? Gerçekten çok cahilce davranmış olurum, değil mi?
	Ayetlerin devamında Elçi Pavlus günaha karşı ‘öldüğümüzü’ belirtir. Hatta bunu vaftize de benzetir. Peki ne demek istiyor? Mesih’e iman eden herkes vaftiz olur. Vaftiz esasında Mesih’in ölümüne boyun eğmek demek. Yani suya batıp çıktığımızda İsa’nın ölümü ve dirilişini sembolik olarak kabullenmiş oluyoruz. Ama neden? Çünkü esas Hristiyan olmak demek İsa Mesih’e tümden teslim olmak demektir. Eski günahlı benliğimizi Mesih’in çarmıhı dibinde gömüyoruz ve yepyeni kutsal bir hayat sürmek üzere Mesih’in yoluna koyuluyoruz. Mesih’i bilmeden önce bizler günahın kölesiydik. Kendi bencil tutkularımıza tutsak idik. İşte bunun için Tanrı’nın lütfuna sığındık ve İsa’ya iman ettik. Şimdi günahın prangalarından yeni kurtulmuşken bir daha İblis’in esaretine mi dönelim? Mümkün değil! Günahın ciddiyetini gerçek anlamıyla kavrayan ve Mesih’in değerini bilen kesinlikle günaha dönmek istemez, tersine her geçen gün Tanrı’nın kutsallığına yaraşır bir hayata sahip olmak için uğraşıp durur. Aksine iman ettiğini söyleyip de eskisi gibi günah içinde yaşayan Mesih’ten bir şey anlamamış demektir. (bkz. 1.Yuhanna 1:5-2:6).
	Kaldı ki İsa Mesih’e iman eden bizler artık kendimizi ölüp dirilmiş yeni yaratıklar olarak görürüz. ‘Ama bedeniniz hala ölecektir’ diyeceksiniz. Evet ruhumuz ölümden dirildiyse de bedenimiz henüz tam olarak günahın etkilerinden kurtulmadı. Ancak şunu  biliyoruz ki İsa Mesih geri döndüğü zaman imanlı ölüler dirilecek ve yaşamakta olan bizler de bedenen değiştirilip görkemli kutsal bedenlere bürüneceğiz. (bkz. Filipililer 3:20-21) Peki o ana kadar ne yapmalıyız? Pavlus’un dediğine göre kendimizi günaha karşı ölü ve İsa’da Tanrı karşısında diri saymalıyız. Günahın bedenimizde eskisi gibi egemenlik sürmesine izin vermemeliyiz. Tersine bedenimizin üyelerini ahlaksızlığa araç ederek günaha değil, Tanrı’nın kutsal işlerine sunmalıyız. Kesinlikle günah hayatımızda artık egemen olmamalı!

Ağustos 1
KİMİN KÖLESİYİZ?
Romalılar 6:15-23
15Öyleyse ne diyelim? Yasa'nın yönetimi altında değil de, Tanrı'nın lütfu altında olduğumuz için günah mı işleyelim? Kesinlikle hayır! 16Söz dinleyen köleler gibi kendinizi kime teslim ederseniz, sözünü dinlediğiniz kişinin köleleri olduğunuzu bilmez misiniz? Ya ölüme götüren günahın ya da doğruluğa götüren sözdinlerliğin kölelerisiniz. 17Ama şükürler olsun Tanrı'ya! Eskiden günahın köleleri olan sizler, adandığınız öğretinin özüne yürekten bağlandınız. 18Günahtan özgür kılınarak doğruluğun köleleri oldunuz. 19Doğanızın güçsüzlüğü yüzünden insan ölçülerine göre konuşuyorum. Bedeninizin üyelerini ahlaksızlığa ve kötülük yapmak üzere kötülüğe nasıl köle olarak sundunuzsa, şimdi de bu üyelerinizi kutsal olmak üzere doğruluğa köle olarak sunun. 20Sizler günahın kölesiyken doğruluktan özgürdünüz. 21Şimdi utandığınız şeylerden o dönemde ne kazancınız oldu? Onların sonucu ölümdür. 22Ama şimdi günahtan özgür kılınıp Tanrı'nın kulları olduğunuza göre, kazancınız kutsallaşma ve bunun sonucu olan sonsuz yaşamdır. 23Çünkü günahın ücreti ölüm, Tanrı'nın armağanı ise Rabbimiz Mesih İsa'da sonsuz yaşamdır.

AÇIKLAMA: “Herkesin bir fiyatı vardır” denilir. Aslında Kutsal Kitap’a göre herkes kendini satmıştır bile. Yani hepimiz kendimizi bir şeylere teslim etmişizdir. Her birimiz birinin hesabına çalışıyoruz. Ne kadar ki kendi menfaatimize hizmet ettiğimizi düşünsek de gerçek şu ki hepimiz bir başkasına kulluk ediyoruz. Peki ne demek istiyoruz? Aslında bu bölümde Elçi Pavlus ‘iman ettikten sonra alabildiğine günaha devam edebilir miyiz?’ sorusuna cevap vermektedir. Bölümün başında ve yine burada ‘Kesinlikle hayır!’ diyerek net bir cevap veriyor. Sonra bu olayı köleliğe benzetir. İnsan kendini neye teslim ederse onun kölesi olur, der. Mesih’i tanımadan önce bizler günahın içine batmıştık. Her türlü pislik ve ahlaksızlık vardı hayatımızda. Aslında bizler işlediğimiz günahların kölesi olduk. Şeytanın istemlerine uyarak onun ameleliğini yapıyorduk. Tabii o zaman bunun farkında değildik, hatta kendimizi çok özgür sanıyorduk ama acı gerçek şu ki hayatımızı biz değil bencil tutkularımız yönetiyordu. Ama Mesih’e iman ettiğimizde günahın esaretinden kurtulduk ve gerçek anlamıyla özgür olduk. Şimdi özgür olduk diye istediğimiz gibi davranabilir miyiz? Hayır! Bakın başka bir yerde ne yazıyor: ‘Kardeşler, siz özgür olmaya çağrıldınız. Ancak özgürlük benlik için fırsat olmasın (Galatyalılar 5:13).’ Mesih’te özgürlük demek nasıl istersek yaşayabiliriz demek değil. İncil şöyle devam eder: ‘Şunu demek istiyorum: Kutsal Ruh’un yönetiminde yaşayın, o zaman benliğin tutkularını asla yerine getirmezsiniz (Galatyalılar 3:16).’
	Burada Hristiyan olmanın ne olduğunu vurgulamamız gerek. Hristiyan olmak Mesih’e teslim olmak demektir. Mesih’e iman ettiğimizde Şeytan’ın hükümranlığından İsa’nın egemenliğine geçiyoruz. (bkz. Koloseliler 1:13) İrademizi bu defa İsa Mesih’e teslim ediyoruz. İnsan hiç bir zaman kendi kendine yaşamaz. Ya Şeytan’a çalışır ya da Tanrı’ya, ortası yoktur. O halde bir insan gerçek anlamıyla Mesih’e iman ediyorsa hayatını artık İsa’nın ellerine bırakıyordur demek. Evet eskiden nasıl ki günaha çalıştıysak bu defa doğruluğa hizmet etmeliyiz. Tabii bu iki köleliğin sonucu çok farklı. İblis’e yapılan köleliğin sonucunda sadece pişmanlık ve ölüm var. Fakat Tanrı’ya sunulan hizmetin sonunda kutsallaşma ve sonsuz yaşam vardır. Sonuç olarak hepimiz bir tarafa kulluk ediyoruz. Mesih’i reddedip günaha devam edersek sonsuz ölüm bizi bekliyor. Ama Tanrı’nın bize İsa Mesih’te sunduğu kurtuluş armağanını kabul edersek sonsuz yaşama sahip olacağız. Kaldı ki gerçek bir Hristiyan Mesih’ten elde ettiği özgürlüğü yeniden pisliğe batmak için değil Tanrı’yı yüceltmek ve başkalarını kurtarmak için kullanmalı.

Ağustos 2
YASA VE GÜNAH
Romalılar 7:1-25
1Bilmez misiniz ki, ey kardeşler –Kutsal Yasa'yı bilenlere söylüyorum– Yasa insana ancak yaşadığı sürece egemendir? 2Örneğin, evli kadın, kocası yaşadıkça yasayla ona bağlıdır; kocası ölürse, onu kocasına bağlayan yasadan özgür olur. 3Buna göre kadın, kocası yaşarken başka bir erkekle ilişki kurarsa, zina etmiş sayılır. Ama kocası ölürse, kadın yasadan özgür olur. Şöyle ki, başka bir erkeğe varırsa, zina etmiş olmaz. 4Aynı şekilde kardeşlerim, siz de bir başkasına –ölümden dirilmiş olan Mesih'e– varmak üzere Mesih'in bedeni aracılığıyla Kutsal Yasa karşısında öldünüz. Bu da Tanrı'nın hizmetinde verimli olmamız içindir. 5Çünkü biz benliğin denetimindeyken, Yasa'nın kışkırttığı günah tutkuları bedenimizin üyelerinde etkindi. Bunun sonucu olarak ölüme götüren meyveler verdik. 6Şimdiyse biz, daha önce tutsağı olduğumuz Yasa karşısında öldüğümüz için Yasa'dan özgür kılındık. Sonuç olarak, yazılı yasanın eski yolunda değil, Ruh'un yeni yolunda kulluk ediyoruz. 7*Öyleyse ne diyelim? Kutsal Yasa günah mı oldu? Kesinlikle hayır! Ama Yasa olmasaydı, günahın ne olduğunu bilemezdim. Yasa, “Göz dikmeyeceksin” demeseydi, başkasının malına göz dikmenin ne olduğunu bilemezdim. 8Ne var ki günah, bu buyruğun verdiği fırsatla içimde her türlü açgözlülüğü üretti. Çünkü Kutsal Yasa olmadıkça günah ölüdür. 9-10Bir zamanlar, Yasa'nın bilincinde değilken diriydim. Ama buyruğun bilincine vardığımda günah dirildi, bense öldüm. Buyruk da bana yaşam getireceğine, ölüm getirdi. 11*Çünkü günah buyruğun verdiği fırsatla beni aldattı, buyruk aracılığıyla beni öldürdü. 12İşte böyle, Yasa gerçekten kutsaldır. Buyruk da kutsal, doğru ve iyidir. 13Öyleyse, iyi olan bana ölüm mü getirdi? Kesinlikle hayır! Ama günah, günah olarak tanınsın diye, iyi olanın aracılığıyla bana ölüm getiriyordu. Öyle ki, buyruk aracılığıyla günahın ne denli günahlı olduğu anlaşılsın. 14Yasa'nın ruhsal olduğunu biliriz. Bense benliğin denetimindeyim, köle gibi günaha satılmışım. 15Ne yaptığımı anlamıyorum. Çünkü istediğimi yapmıyorum; nefret ettiğim ne ise, onu yapıyorum. 16Ama istemediğimi yaparsam, Yasa'nın iyi olduğunu kabul etmiş olurum. 17Öyleyse bunu artık ben değil, içimde yaşayan günah yapıyor. 18İçimde, yani benliğimde iyi bir şey bulunmadığını biliyorum. İçimde iyiyi yapmaya istek var, ama güç yok. 19İstediğim iyi şeyi yapmıyorum, istemediğim kötü şeyi yapıyorum. 20İstemediğimi yapıyorsam, bunu yapan artık ben değil, içimde yaşayan günahtır. 21Bundan şu kuralı çıkarıyorum: Ben iyi olanı yapmak isterken, karşımda hep kötülük vardır. 22İç varlığımda Tanrı'nın Yasası'ndan zevk alıyorum. 23Ama bedenimin üyelerinde bambaşka bir yasa görüyorum. Bu da aklımın onayladığı yasaya karşı savaşıyor ve beni bedenimin üyelerindeki günah yasasına tutsak ediyor. 24Ne zavallı insanım! Ölüme götüren bu bedenden beni kim kurtaracak? 25Rabbimiz İsa Mesih aracılığıyla Tanrı'ya şükürler olsun! Sonuç olarak ben aklımla Tanrı'nın Yasası'na, ama benliğimle günahın yasasına kulluk ediyorum.

AÇIKLAMA: Herkes bir şeyin kölesidir demiştik. Şimdi Pavlus özellikle Yahudilere hitap eder ve onların köle oldukları yasayı ele alır. Önce bir örnekle başlar. Evli bir insan yasa gereği eşine bağlı kalmalı. Ancak insanın eşi vefat ederse o kimse yasadan özgürdür ve yeniden evlenebilir değil mi? Bir önceki bölümde Elçi Pavlus Mesih’le birlikte önceki hayatımıza karşı öldüğümüzü söyledi. Bu yasa için de geçerlidir, Mesih’e iman eden yasanın boyunduruğundan da özgürdür. Ancak burada yine bir soru işareti oluşur: Tanrı’nın Yasası şimdi günah mı oldu? Kesinlikle hayır! Esas günah olan bizleriz ancak yasa gelince içimizdeki günahı hep kışkırttı. Örneğin; annem güzel kurabiyeler yaptığında onları buzdolabı üstüne koyar ve bize ‘dokunmayacaksınız’ derdi. Şimdi annem bunu söylemese belki kurabiyeleri yemek hiç aklımıza gelmezdi ama bunu söyledikten sonra sanki ayrı bir güç bizi kurabiyelere çekiyordu. Evet, yasaklar tatlı gelir. Aynı şekilde Tanrı’nın Musa aracılığıyla verdiği yasa kesinlikle doğru ve kutsaldır. Ne var ki bu yasa bizim içimizdeki günahı uyandırıp ortaya çıkarttı.
	Şimdi o kutsal Yasa günahın aleti mi oldu? Hayır, esas bizim içimizdeki günahlı tutkuları gün ışığına çıkarttı. Yasa sayesinde insan günahın bilincine varıyor. Tanrı’nın kurallarıyla tanışana kadar kendimizi çok doğru ve düzgün sanabiliriz ama Rab’bin doğrularıyla karşı karşıya geldiğimizde ne kadar bencil ve kötü olduğumuzu anlarız. Bu bizi bir ikileme sürüklüyor. Burada Pavlus kendi geçmiş hayatından örnek vermeye başlar. İsa Mesih’e iman etmeden önce Pavlus Yahudilerin son derece muhafazakar Ferisi adlı mezhebine bağlı dindar biriydi. Yasayı öğrendikçe ona daha bağlı kalmaya çalışıyordu. Fakat bu yönden çaba sarf ettikçe hep hüsrana uğradığını fark etti. Yani aklında Yasanın doğru olduğunu kabul ediyordu ancak benimsediği bu kuralları uygulamaya çalıştıkça hep eksik kaldığını görüyordu. Bir çoğumuz benzer bir tecrübe yaşamış olabiliriz. Doğru bildiğimiz kurallara uymak istiyoruz, Tanrı’yı hoşnut etmek istiyoruz ama gel gör ki bunu çoğu zaman icraata dökemiyoruz. Peki tüm bunlardan esas ne dersi çıkarmamız gerek? Pavlus’un dediğine göre bunlardan günaha tutsak olduğumuzu anlamalıyız.  Aklımızla ne kadar ki Tanrı’nın buyruklarını benimsersek gerçek şu ki benliğimiz günahın kölesidir. Sonunda Pavlus şöyle haykırır: ‘Ne zavallı insanım! Kim beni kurtaracak?’ Cevap şu: Rab İsa Mesih!
	Pavlus’un burada yazdığı kendi kişisel tecrübesi hepimizin bir yere kadar yaşadığı hüsranı yansıtır. Hepimiz bir şekilde kendi sevaplarımız ya da ibadetlerimizle Tanrı’ya ulaşmaya çalıştık. Ancak gerçek şu ki bunu yaptıkça çok eksik kaldığımızı fark ediyoruz. Bu noktada ya ‘Daha fazla uğraşmalıyım’ ya da ‘Bu işten vazgeçeceğim’ demişizdir. Neticede ne yaparsak yapalım Tanrı’nın buyruklarına uymak bizi tümde günahtan alıkoymuyor. Aslında şunu bir kere anlamalıyız ki Yasa’ya uymak bizi asla aklayamaz çünkü Yasa bizi kurtarmak için değil günahımızı ortaya çıkartmak için verildi. Yasa sadece bir levhadır – İsa Mesih’i gösteren bir levhadır. Bizler kendi çabalarımızla asla kurtulamayız ancak İsa Mesih bizi kurtarabilir. Yahudiler gibi bugün pek çok insan dini çabalarıyla bir şekilde günahlarını bertaraf edeceklerini düşünüyor ama bu mümkün değil. Kutsal Kitap’a göre yasa bir ayna gibidir. Bizlere ruh halimizi yansıtır. Ancak o aynayla yüzümüzü temizlemeye kalksak bizi paramparça eder (Yakup 1:23-25). Esas yapmamız gereken İsa Mesih’in lütfuna sığınmak – ancak O bizi aklayabilir.

Ağustos 3
RUH’UN YASASI
Romalılar 8:1-17
1Böylece Mesih İsa'ya ait olanlara artık hiçbir mahkûmiyet yoktur. 2Çünkü yaşam veren Ruh'un yasası, Mesih İsa sayesinde beni günahın ve ölümün yasasından özgür kıldı. 3İnsan benliğinden ötürü güçsüz olan Kutsal Yasa'nın yapamadığını Tanrı yaptı. Öz Oğlu'nu günahlı insan benzerliğinde günah sunusu olarak gönderip günahı insan benliğinde yargıladı. 4Öyle ki, Yasa'nın gereği, benliğe göre değil, Ruh'a göre yaşayan bizlerde yerine gelsin. 5Benliğe uyanlar benlikle ilgili, Ruh'a uyanlarsa Ruh'la ilgili işleri düşünürler. 6Benliğe dayanan düşünce ölüm, Ruh'a dayanan düşünceyse yaşam ve esenliktir. 7Çünkü benliğe dayanan düşünce Tanrı'ya düşmandır; Tanrı'nın Yasası'na boyun eğmez, eğemez de... 8Benliğin denetiminde olanlar Tanrı'yı hoşnut edemezler. 9Ne var ki, Tanrı'nın Ruhu içinizde yaşıyorsa, benliğin değil, Ruh'un denetimindesiniz. Ama içinde Mesih'in Ruhu olmayan kişi Mesih'in değildir. 10Eğer Mesih içinizdeyse, bedeniniz günah yüzünden ölü olmakla birlikte, aklanmış olduğunuz için ruhunuz diridir. 11*Mesih İsa'yı ölümden dirilten Tanrı'nın Ruhu içinizde yaşıyorsa, Mesih'i ölümden dirilten Tanrı, içinizde yaşayan Ruhu'yla ölümlü bedenlerinize de yaşam verecektir. 12Öyleyse kardeşlerim, borçluyuz ama, benliğe göre yaşamak için benliğe borçlu değiliz. 13Çünkü benliğe göre yaşarsanız öleceksiniz; ama bedenin kötü işlerini Ruh'la öldürürseniz yaşayacaksınız. 14Tanrı'nın Ruhu'yla yönetilenlerin hepsi Tanrı'nın oğullarıdır. 15*Çünkü sizi yeniden korkuya sürükleyecek kölelik ruhunu almadınız, oğulluk ruhunu aldınız. Bu ruhla, “Abba, Baba!” diye sesleniriz. 16Ruh'un kendisi, bizim ruhumuzla birlikte, Tanrı'nın çocukları olduğumuza tanıklık eder. 17Eğer Tanrı'nın çocuklarıysak, aynı zamanda mirasçıyız. Mesih'le birlikte yüceltilmek üzere Mesih'le birlikte acı çekiyorsak, Tanrı'nın mirasçılarıyız, Mesih'le ortak mirasçılarız.

AÇIKLAMA: İnsan çelişkili bir yaratıktır. İçimizde Tanrı’nın Yasasını ne kadar onaylıyorsak da icraata gelince benliğimizde daha ağır basan bir günah gerçeği var. Bu ikilem bizi çıkmaza, ruhsal bir mahkumiyete sürükler.  Ama bu bölümün başında Pavlus Mesih’e iman edenler bu tezat ve mahkumiyetten kurtuluyor der. Ama nasıl? Ruh’un Yasası bizi günahın köleliğinden özgür kılar. Şimdi kendi benliğimizle Kutsal Yasaya ne kadar uymaya çalışırsak çalışalım içimizdeki günah gerçeği yolumuzu tıkar. Ancak Tanrı, Oğlu İsa Mesih’i insan olarak göndererek, yolumuzu açtı. Bunu Yasa’ya uygun biçimde kendini kusursuz bir kurban olarak sunmakla başardı. Böylece kendisine iman edenler için artık mahkumiyet yoktur çünkü yeni bir yasa var: Ruh’un Yasası. İman eden herkesin içine Kutsal Ruh girer ve günah köleliğinden kurtarmakla birlikte Tanrı’nın Yasasına uymaya yardım eder.
	Bu halde iki tür insan var: Yasaya kendi benliğiyle uymaya çalışan ve Tanrı’nın Ruhuyla uyanlar. Kendi benliğine uyanlar hep hüsrana uğrar çünkü düşünceleri Tanrı’ya düşmandır ve bu onları sonunda korkunç bir çıkmaza sürükler. Mesih’in Ruhuna uyanlar ise Tanrı’nın düşüncelerine sahip oluyor ve harika bir huzur ve esenlik yaşıyor. Her Mesih imanlısında Kutsal Ruh etkindir, eski günahkar benliğimizi öldürmenin yanı sıra ruhumuzu yaşatıyor. Şimdilik günahlı bedenimizde devam etsek de ölümden sonra bu bedeni de Mesih’inkine benzer yüce bir beden olarak diriltecektir. Sonuç olarak İsa Mesih’e iman ettiğimizde O’nun içimize koyduğu Kutsal Ruh sayesinde bizi günahın girdabından kurtarıp Tanrı’ya layık bir hayat sürmek üzere ruhumuzu diriltiyor. Kaldı ki Mesih’e iman eden bizler Tanrı’nın vaat ettiği esenlikte yaşamak için her daim Ruh’un yönetimine boyun eğmeliyiz.
	Tanrı, Mesih’i yerimize kurban olarak ve Ruh’u hayatımızın rehberi olarak bağışlamak yetmiyormuş gibi bizi kendi çocukları olarak ailesine katıyor. Bir önceki günah gerçeği bizi köleliğe sürüklerdi, şimdiyse Ruh’un yasası sayesinde oğulluk ruhunu aldık. İçimizde Kutsal Ruh ve kendi dirilmiş ruhumuz da buna tanıklık ediyor. Böylece artık korkmadan Tanrı’ya ‘Baba’ diye hitap edebiliriz. Yine bu yetmiyormuş gibi Tanrı bizi Oğlu Mesih’le birlikte kendi mirasına ortak kılıyor. Yani İsa Mesih sayesinde Tanrı’nın bütün nimetlerine sahip oluyoruz. Gerçekten inanılmaz bir ayrıcalık!  Evet, Mesih’e inandığımızda çelişkiler ve hüsranlar sona erer. Öyleyse kendi benliğimizle Tanrı’yı hoşnut etmeyi bırakalım. Yerimize bağışladığı Mesih’e iman edip Kutsal Ruh’un yasasına boyun eğelim. O zaman Tanrı’yı gerçek anlamda hoşnut edebileceğiz, o zaman Tanrı’ya ‘Baba’ diye seslenebileceğiz.

Ağustos 4
ACILARIN SONU
Romalılar 8:18-25
18Kanım şu ki, bu anın acıları, gözümüzün önüne serilecek yücelikle karşılaştırılmaya değmez. 19Yaratılış, Tanrı çocuklarının ortaya çıkmasını büyük özlemle bekliyor. 20-21*Çünkü yaratılış amaçsızlığa teslim edildi. Bu da yaratılışın isteğiyle değil, onu amaçsızlığa teslim eden Tanrı'nın isteğiyle oldu. Çünkü yaratılışın, yozlaşmaya köle olmaktan kurtarılıp Tanrı çocuklarının yüce özgürlüğüne kavuşturulması umudu vardı. 22Bütün yaratılışın şu ana dek birlikte inleyip doğum ağrısı çektiğini biliyoruz. 23*Yalnız yaratılış değil, biz de –evet Ruh'un turfandasına sahip olan bizler de– evlatlığa alınmayı, yani bedenlerimizin kurtulmasını özlemle bekleyerek içimizden inliyoruz. 24Çünkü bu umutla kurtulduk. Ama görülen umut, umut değildir. Gördüğü şeyi kim umut eder? 25Oysa görmediğimize umut bağlarsak, sabırla bekleyebiliriz.

AÇIKLAMA: Dünyada yaşarken acılardan muaf olmak mümkün değil. Bunun için pek çok insan Yaratan’a isyan eder. Fakat O’nu yargılamadan önce bir kaç soru sormak lazım: Bu acılar nereden geldi ya da ne zaman başladı? Aslında Tanrı’nın yarattığı dünya tek sözle mükemmeldi. Ancak Adem ve Havva Tanrı’ya güvenmek yerine İblis’e aldanıp isyanına katıldılar. Bu ilk günahın ardında Tanrı onların bundan böyle pek çok acılara maruz kalacaklarını belirtir. (bkz. Yaratılış 3) İşte yeryüzündeki ıstırap, adaletsizlik, cefa ve ölüm Tanrı’dan değil insanın isyanından kaynaklanıyor. Ne var ki sadece insan değil, bu bölümde okuduğumuz gibi, bütün kainat da amaçsızlığa teslim edildi. Neden? Çünkü Tanrı dünyayı insanın eline emanet etti, dolayısıyla insan günaha daldığında arkasından bütün yaradılışı da sürükledi. Böylece sadece insan değil yaratılış da inleyip acı çekiyor. Peki, ne zaman bitecek bu çile?
	Bu acıların kaynağı insanın günahıysa o halde ne zaman insanlar özgür olursa o zaman bu acılar da sona erecektir. İşte İsa Mesih insanları Şeytan’ın ve günahın esaretinden kurtarmak için geldi. Bunu çarmıhta yerimize ölerek ve üçüncü gün ölümü yenerek başardı. Böylece kendisine iman eden herkes kurtuluyor. Ancak ruhen ne kadar kurtulduysak da hala bu dünyada ve bu bedenlerde yaşadığımız için fizikken henüz kurtulmuş değiliz. Mesih’e iman eden şimdiden Tanrı’nın çocuğudur ancak Mesih geri döndüğünde ve dünyayı yenilediğinde esas kim olduğumuz gözükecektir (1.Yuhanna 3:1-3). Böylece kainat Tanrı’nın çocuklarının tam anlamıyla özgürlüğe kavuşmalarını büyük özenle bekliyor. Çünkü ne zaman insanlar asıl mevkilerine geri dönerse o zaman bütün dünya da esenliğe kavuşacaktır.
Tanrı insanı kendi çocukları olmak üzere yarattı. Fakat insan Şeytan’a köle olmayı yeğledi ve beraberinde tüm kainatı üzüntüye boğdu. Ne var ki Mesih’e iman ederek Tanrı’nın çocukları olma hakkına sahip oluyoruz (Yuhanna 1:12). Bir gün İsa Mesih yeryüzüne dönecektir ve Tanrı’nın bütün çocuklarını ortaya çıkartacaktır. O zaman kuzuyla aslan birlikte yatacak, insanlar savaş aletlerini imha edecek çünkü Mesih yeryüzünde Kral olacak (Yeşaya 11). C.S Lewis adlı yazar Narnia Günlüklerindeki ‘Aslan, Cadı ve Dolap’ kitabında bunu harika bir şekilde resmeder. Sonuç olarak hayatta yaşadığımız hüsran ve acılar Tanrı’dan değil Şeytan ve insanın isyanından kaynaklanıyor. Ama Mesih’e iman ettiğimizde bu lanetten kurtuluyoruz ve bir gün İsa Mesih geri döndüğünde dünyayı yine orijinal haline geri çevirecektir. O zaman acılar sona erecektir. İncil’in son bölümlerinde yazdığı gibi: ‘Onların gözlerinden bütün yaşları silecek, artık ölüm olmayacak. Artık ne yas, ne ağlayış, ne de ıstırap olacak (Vahiy 21:3-4).’ Böylece bugün bazı acılara katlanmamız gerekiyorsa da bunların ‘gözümüzün önüne serilecek yücelikle karşılaştırılmaya’ değmediğini unutmayalım.

Ağustos 5
GALİPLERDEN ÜSTÜNÜZ!
Romalılar 8:26-39
26Bunun gibi, Ruh da güçsüzlüğümüzde bize yardım eder. Ne için dua etmemiz gerektiğini bilmeyiz, ama Ruh'un kendisi, sözle anlatılamaz iniltilerle bizim için aracılık eder. 27Yürekleri araştıran Tanrı, Ruh'un düşüncesinin ne olduğunu bilir. Çünkü Ruh, Tanrı'nın isteği uyarınca kutsallar için aracılık eder. 28Tanrı'nın, kendisini sevenlerle, amacı uyarınca çağrılmış olanlarla birlikte her durumda iyilik için etkin olduğunu biliriz. 29Çünkü Tanrı önceden bildiği kişileri Oğlu'nun benzerliğine dönüştürmek üzere önceden belirledi. Öyle ki, Oğul birçok kardeş arasında ilk doğan olsun. 30Tanrı önceden belirlediği kişileri çağırdı, çağırdıklarını akladı ve akladıklarını yüceltti. 31Öyleyse buna ne diyelim? Tanrı bizden yanaysa, kim bize karşı olabilir? 32Öz Oğlu'nu bile esirgemeyip O'nu hepimiz için ölüme teslim eden Tanrı, O'nunla birlikte bize her şeyi bağışlamayacak mı? 33Tanrı'nın seçtiklerini kim suçlayacak? Onları aklayan Tanrı'dır. 34Kim suçlu çıkaracak? Ölmüş, üstelik dirilmiş olan Mesih İsa, Tanrı'nın sağındadır ve bizim için aracılık etmektedir. 35Mesih'in sevgisinden bizi kim ayırabilir? Sıkıntı mı, elem mi, zulüm mü, açlık mı, çıplaklık mı, tehlike mi, kılıç mı? 36*Yazılmış olduğu gibi:
 “Senin uğruna bütün gün öldürülüyoruz,
Kasaplık koyun sayılıyoruz.”
 37Ama bizi sevenin aracılığıyla bu durumların hepsinde galiplerden üstünüz. 38-39Eminim ki, ne ölüm, ne yaşam, ne melekler, ne yönetimler, ne şimdiki ne gelecek zaman, ne güçler, ne yükseklik, ne derinlik, ne de yaratılmış başka bir şey bizi Rabbimiz Mesih İsa'da olan Tanrı sevgisinden ayırmaya yetecektir.

AÇIKLAMA: Bir önceki ayetlerde ‘bu anın acıları’ Mesih’in dönüşünde sona erecek diye gördük. Ancak o zamana kadar zayıf düştüğümüzde, zulümlerle karşılaştığımızda, nasıl dayanacağız? Bu paragrafta Elçi Pavlus bizim için aracılık eden iki önemli kimseden söz eder: Kutsal Ruh ve İsa Mesih. Bazen öyle bir bunalıma giriyoruz ki ne için ya da nasıl dua edeceğimizi bile bilemiyoruz. İşte bu durumlarda Tanrı’nın iman eden herkesin içine yerleştirdiği Kutsal Ruh bize yardım eder. O, karışık bazen anlaşılmaz dualarımızı, Baba Tanrı’ya uygun bir şekilde iletir. Böylece Kutsal Ruh adımıza aracılık eder ve en içten ihtiyaçlarımızı dile getirir. Bu durumlarda her zaman şunu hatırlamalıyız ki Tanrı’nın bizim için tasarladıkları hep iyidir. O bizimledir, Ruh vasıtasıyla içimizdedir ve her durumu lehimize yani nihai iyiliğimize çevirmek için etkindir. Bizler çoğu zaman bunu fark edemiyoruz çünkü zaman şeridine hapsolmuşuzdur. Ancak sonu ta başlangıçtan gören Tanrı her şeyin kutsal amacına uygun bir şekilde ilerlemesini sağlıyor. Biz daha doğmadan O, bizi Oğlu’nun benzerliğine dönüşelim diye belirledi. Sonra bizi sevgisine çağırdı ve bizi Mesih’in kanıyla akladı. Üstelik şimdiden yüceltilmiş halimizi de görebiliyor. Tanrı bütün bunları bir kerede görüyor ve bizim şu an çektiğimiz sıkıntının ne amaca hizmet ettiğini de görüyor. İşte bu yüzden O’nun planına güvenebiliriz. Yeremya’nın yazdığı gibi: ‘Çünkü sizin için düşündüğüm tasarıları biliyorum, diyor RAB. Kötü tasarılar değil, size umutlu bir gelecek sağlayan esenlik tasarıları bunlar (Yeremya 29:11).’
	Ama yine imansızlık yaptığımız zaman ya da Şeytan’a uyduğumuzda ne olacağız? Acaba Tanrı’nın bu harika planından, yüce sevgisinden kopabilir miyiz? Hayır! Bizi kurtarmak için bu kadarını yapan Tanrı bizi asla bırakmayacaktır. İnsanlar ya da İblis bizi suçlasa da Tanrı’nın sağında duran kusursuz bir avukatımız var – İsa Mesih’in ta kendisi. O ellerindeki çivi izlerini göstererek bizim günahlarımızın hepsini karşıladığına tanıklık etmektedir. Düşünün evrenin en yüksek mahkemesinde İsa Mesih adımıza aracılık ediyor. Böylece emin olabiliriz ki hiç bir şey bizi Tanrı’nın yüce sevgisinden ayıramayacaktır. Ne zorluklar ne tehlikeler gelirse gelsin Mesih’e iman eden emniyettedir. Hatta Pavlus’un belirttiği gibi: ‘Bizi sevenin aracılığıyla bu durumların hepsinde galiplerden üstünüz.’ Başımıza gelebileceği en kötü şey, ölüm bile, artık bizi korkutmaz çünkü Mesih sayesinde hepsinin üstesinden geleceğiz. Böylece gerçek anlamda Mesih’e iman eden bir kimsenin korkmasına gerek yok çünkü hem içimizdeki Kutsal Ruh bizi koruyor hem Baba Tanrı’nın huzurundaki kurtarıcımız İsa Mesih bizim için aracılık ediyor.

Ağustos 6
TANRI’NIN MERHAMETİ
Romalılar 9:1-29
1Mesih'e ait biri olarak gerçeği söylüyorum, yalan söylemiyorum. Vicdanım da söylediklerimi Kutsal Ruh aracılığıyla doğruluyor. 2Yüreğimde büyük bir keder, dinmeyen bir acı var. 3-4*Kardeşlerimin, soydaşlarım olan İsrailliler'in yerine ben kendim lanetlenip Mesih'ten uzaklaştırılmayı dilerdim. Evlatlığa kabul edilenler, Tanrı'nın yüceliğini görenler onlardır. Antlaşmalar, buyrulan Kutsal Yasa, tapınma düzeni, vaatler onlarındır. 5Büyük atalar onların atalarıdır. Mesih de bedence onlardandır. O her şeyin üzerinde hüküm süren, sonsuza dek övülecek Tanrı'dır! Amin. 6Tanrı'nın sözü boşa çıktı demek istemiyorum. Çünkü İsrail soyundan gelenlerin hepsi İsrailli sayılmaz. 7*İbrahim'in soyundan olsalar bile, hepsi onun çocukları değildir. Ama, “Senin soyun İshak'la sürecek” diye yazılmıştır. 8Demek ki Tanrı'nın çocukları olağan yoldan doğan çocuklar değildir; İbrahim'in soyu sayılanlar Tanrı'nın vaadi uyarınca doğan çocuklardır. 9*Çünkü vaat şöyleydi: “Gelecek yıl bu zamanda geleceğim ve Sara'nın bir oğlu olacak.” 10Ayrıca Rebeka bir erkekten, atamız İshak'tan ikizlere gebe kalmıştı. 11-12*Çocuklar henüz doğmamış, iyi ya da kötü bir şey yapmamışken, Tanrı Rebeka'ya, “Büyüğü küçüğüne kulluk edecek” dedi. Öyle ki, Tanrı'nın seçim yapmaktaki amacı yapılan işlere değil, kendi çağrısına dayanarak sürsün. 13*Yazılmış olduğu gibi, “Yakup'u sevdim, Esav'dan ise nefret ettim.” 14Öyleyse ne diyelim? Tanrı adaletsizlik mi ediyor? Kesinlikle hayır! 15*Çünkü Musa'ya şöyle diyor:
 “Merhamet ettiğime merhamet edeceğim,
Acıdığıma acıyacağım.”
 16Demek ki bu, insanın isteğine ya da çabasına değil, Tanrı'nın merhametine bağlıdır. 17*Tanrı Kutsal Yazı'da firavuna şöyle diyor:
 “Gücümü senin aracılığınla göstermek
Ve adımı bütün dünyada duyurmak için
Seni yükselttim.”
 18Demek ki Tanrı dilediğine merhamet eder, dilediğinin yüreğini nasırlaştırır. 19Şimdi bana, “Öyleyse Tanrı insanı neden hâlâ suçlu buluyor? O'nun isteğine kim karşı durabilir?” diyeceksin. 20*Ama, ey insan, sen kimsin ki Tanrı'ya karşılık veriyorsun? “Kendisine biçim verilen, biçim verene, ‘Beni niçin böyle yaptın’ der mi?” 21Ya da çömlekçinin aynı kil yığınından bir kabı onurlu iş için, ötekini bayağı iş için yapmaya hakkı yok mu? 22Eğer Tanrı gazabını göstermek ve gücünü tanıtmak isterken, gazabına hedef olup mahvolmaya hazırlananlara büyük sabırla katlandıysa, ne diyelim? 23Yüceltmek üzere önceden hazırlayıp merhamet ettiklerine yüceliğinin zenginliğini göstermek için bunu yaptıysa, ne diyelim? 24Yalnız Yahudiler arasından değil, öteki uluslar arasından da çağırdığı bu insanlar biziz. 25*Tanrı Hoşea Kitabı'nda şöyle diyor:
 “Halkım olmayana halkım,
Sevgili olmayana sevgili diyeceğim.”
 26*“Kendilerine, ‘Siz halkım değilsiniz’ denilen yerde,
Yaşayan Tanrı'nın çocukları diye adlandırılacaklar.”
27*Yeşaya, İsrail için şöyle sesleniyor:
 “İsrailoğulları'nın sayısı
Denizin kumu kadar çok olsa da,
Ancak pek azı kurtulacak.
 28Çünkü Rab yeryüzündeki yargılama işini
Tez yapıp bitirecek.”
29*Yeşaya'nın önceden dediği gibi:
 “Her Şeye Egemen Rab
Soyumuzu sürdürecek birkaç kişiyi
Sağ bırakmamış olsaydı,
Sodom gibi olur, Gomora'ya benzerdik.”

AÇIKLAMA: Bu bölümü ilk okuduğumuzda şaşırabiliriz – acaba Tanrı merhametini bazılarına gösterirken başkalarından esirgiyor mu? İlerdeki ayetleri anlamak için esas bölümün başındaki konuyu göz önünde bulundurmak lazım. Elçi Pavlus ilk ayetlerde kendi halkı Yahudi ulusu için ne kadar büyük bir yürek taşıdığını sergiler. Yahudilerin çoğu İsa Mesih’i reddetmiş oysa ki Mesih’le ilgili vaatler hep onların atalarına duyurulmuştu. Kutsal Yasa, antlaşmalar ve peygamberler hep onların soyuna gelmişti. Ne var ki Mesih’in kendi halkı nasırlaşmış yüreklerinden dolayı O’nu kabul etmeyi reddetti. Şimdi Pavlus şu soruyu soruyor: ‘Tanrı’nın sözü yani kutsal kurtuluş planı boş mı çıktı?’ Kısacası Pavlus şunu hatırlatır ki her Yahudi gerçek anlamda Tanrı’nın seçilmişi değildir. Yani sadece İbrahim’in soyundan doğmak insanı kurtaramaz. (bkz. Romalılar 2:28-29) Sonra bu gerçeği tarihten bazı örnekler vererek pekiştirir.
	İlk önce İbrahim’in kendi hayatından bir örnek verir. İbrahim’in iki oğlu vardı: İsmail ve İshak. İbrahim, kendisine verilen bereket vaadinin ilk oğlu İsmail’le sürmesini istedi ancak Rab bu talebini reddetti (Yaratılış 17:18-20). Neden? Çünkü İsmail İbrahim’in gerçek eşinden değil cariyesinden doğmuştu. Tanrı, İbrahim’e kendi eşinden bir evlat vereceğine söz verdi ama İbrahim’le Sara imansızlık yapıp Tanrı’nın vaadini başka türlü gerçekleştirmeye kalktılar. On beş yıl sonra Rab onlara İshak’ı verdi. Böylece İbrahim’le yapılan kutsal antlaşma sözü İsmail’in değil İshak’ın soyundan devam etti. Daha sonra İshak’ın ikiz çocukları oldu: Esav ve Yakup. Onlar daha doğmadan önce Rab bereket vaadini büyük oğlu Esav’la değil Yakup’la sürdüreceğini belirtir. Tanrı kutsal planını Yakup’la sürdürmeyi seçerken bir bakıma Esav’ı reddetmiş oldu. Yine bunu kişisel boyutunda algılamamalıyız – burada esas söz konusu olan Tanrı’nın İbrahim’e verdiği bereket vaadi. Pavlus bu örneklerden şunu belirtiyor ki her İbrahim’in soyundan gelen halihazırda vaade ortak değildir. Yani Tanrı’nın soyuna paydaş olmak hangi ailede doğduğuna ya da iyilik yapıp yapmadığına bağlı değildir. Tanrı İbrahim’in soyundan gelen İsrail’i kutsal planının aracı olarak seçtiyse bu onların hepsi kurtulacağı anlamına gelmez.
	Kalan ayetlerde Pavlus, Tanrı’nın özgür iradesini vurgulamaya çalışıyor. Tanrı’nın hiç kimseye merhamet borcu yoktur. Ya da İsrail gibi bir ulusa bu iyiliği gösterdiyse de bu diğer tüm uluslara bir haksızlık değildir. Tanrı özgürdür! Ama bizler bazen Tanrı’nın lütfunu hak ediyoruz düşüncesine kapılabiliriz. Aslında insanın hak ettiği tek şey sonsuz gazaptır. Firavun gibi hepimiz kendimizi alabildiğine günaha vererek yüreğimizi sertleştirmişizdir. O halde Tanrı’yı sorgulamaya hiç hakkımız yoktur. Yine de tüm bunlara rağmen Rab ‘mahvolmaya hazırlananlara büyük sabırla katlanıyor.’ Ayrıca büyük merhametini yalnızca Yahudi ulusuna değil esas bütün uluslara göstermektedir. Pavlus Eski Antlaşmadan bir çok alıntı yaparak Tanrı’nın baştan beri diğer uluslara da merhamet etmek istediğini belirtir. Gerçek şu ki Tanrı layık olup olmadığımıza baksaydı ne Yahudi ne başka hiç kimse ayakta kalırdı. Sonuç olarak İbrahim’in bereketli soyuna ait olmak hangi ailede doğduğumuza ya da esas ne kadar ‘iyi’ olduğumuza bağlı değil, Tanrı’nın İsa Mesih’te sergilediği merhametine ve lütfuna bağlıdır.

Ağustos 7
KİMİN DOĞRULUĞU?
Romalılar 9:30-10:21
30Öyleyse ne diyelim? Aklanma peşinde olmayan uluslar aklanmaya, imandan gelen aklanmaya kavuştular. 31Aklanmak için Yasa'nın ardından giden İsrail ise Yasa'yı yerine getiremedi. 32*Neden? Çünkü imanla değil, iyi işlerle olurmuş gibi aklanmaya çalıştılar ve “sürçme taşı”nda sürçtüler. 33*Yazılmış olduğu gibi:
 “İşte, Siyon'a bir sürçme taşı,
Bir tökezleme kayası koyuyorum.
O'na iman eden utandırılmayacak.”
10:1Kardeşler! İsrailliler'in kurtulmasını yürekten özlüyor, bunun için Tanrı'ya yalvarıyorum. 2Onlara ilişkin tanıklık ederim ki, Tanrı için gayretlidirler; ama bu bilinçli bir gayret değildir. 3Tanrı'nın öngördüğü doğruluğu anlamadıkları ve kendi doğruluklarını yerleştirmeye çalıştıkları için Tanrı'nın öngördüğü doğruluğa boyun eğmediler. 4Oysa her iman edenin aklanması için Mesih, Kutsal Yasa'nın sonudur. 5*Musa, Kutsal Yasa'ya dayanan doğrulukla ilgili şöyle yazıyor: “Yasa'nın gereklerini yapan, onlar sayesinde yaşayacaktır.” 6-7*İmana dayanan doğruluk ise şöyle diyor: “Yüreğinde, ‘Göğe –yani Mesih'i indirmeye– kim çıkacak?’ ya da, ‘Dipsiz derinliklere –yani Mesih'i ölüler arasından çıkarmaya– kim inecek?’ deme.” 8Ne deniyor?
 “Tanrı sözü sana yakındır,
Ağzında ve yüreğindedir.”
İşte duyurduğumuz iman sözü budur. 9İsa'nın Rab olduğunu ağzınla açıkça söyler ve Tanrı'nın O'nu ölümden dirilttiğine yürekten iman edersen, kurtulacaksın. 10Çünkü insan yürekten iman ederek aklanır, imanını ağzıyla açıklayarak kurtulur. 11*Kutsal Yazı, “O'na iman eden utandırılmayacak” diyor. 12Çünkü Yahudi Grek* ayrımı yoktur, aynı Rab hepsinin Rabbi'dir. Kendisini çağıranların tümüne eliaçıktır. 13*“Rab'bi adıyla çağıran herkes kurtulacak.” 14Ama iman etmedikleri kişiyi nasıl çağıracaklar? Duymadıkları kişiye nasıl iman edecekler? Tanrı sözünü yayan olmazsa, nasıl duyacaklar? 15*Sözü yaymaya gönderilmezlerse, sözü nasıl yayacaklar? Yazılmış olduğu gibi: “İyi haber müjdeleyenlerin ayakları ne güzeldir!” 16*Ne var ki, herkes Müjde'ye uymadı. Yeşaya'nın dediği gibi: “Ya Rab, verdiğimiz habere kim inandı?” 17Demek ki iman, haberi duymakla, duymak da Mesih'le ilgili sözün yayılmasıyla olur. 18*Ama soruyorum: Onlar duymadılar mı? Elbet duydular.
 “Sesleri bütün yeryüzüne,
Sözleri dünyanın dört bucağına ulaştı.”
 19*Yine soruyorum: İsrail anlamadı mı? Önce Musa,
 “Ben sizi ulus olmayanla kıskandıracağım,
Anlayışsız bir ulusla sizi öfkelendireceğim” diyor.
 
 20*Sonra Yeşaya cesaretle,
 “Aramayanlar beni buldu,
Sormayanlara kendimi gösterdim” diyor.
 21Öte yandan İsrail için şöyle diyor:
 “Söz dinlemeyen, asi bir halka
Bütün gün ellerimi uzatıp durdum.”

AÇIKLAMA: Arada bir şöyle bir soru çıkar: Yahudiler asırlarca Mesih’i bekliyorlardı o zaman yeri geldiğinde neden O’nu reddettiler? Aslında bu soru tarihin önemli paradokslarından birine parmak basıyor. Bu bölümde Pavlus aynı soruya değinir. Asırlarca Tanrı’nın buyruklarına uymaya çalışan Yahudi toplumu sonunda Mesih’e inanmadığı için helak oldu. Öte yandan Tanrı Sözünden habersiz diğer uluslar Mesih sayesinde günahlarının affına kavuştular. Neden? Kısacası, Yahudiler kendi doğruluklarına güveniyorlardı, yani Yasa’ya uyarak ve iyi işler (sevap) yaparak Tanrı katında aklanabileceklerini sanıyorlardı. Böylece Mesih ortaya çıkıp insanın yalnızca imanla aklanabileceğini belirtince tökezlenip düştüler. Aslında Yahudiler çok gayretliydiler ancak Tanrı’nın Mesih’te sağladığı göksel doğruluğa boyun eğmek yerine kendi inatçılıklarına kapılıp gittiler. Ne yazık ki bugün dahi pek çok insanımız kendi doğruluklarıyla yani sevapları sonucunda bir şekilde Allah katında aklanmayı umuyorlar. Ama gerçek şu ki hiç bir insan bu şekilde kurtulamayacaktır.
	Peki Rab Yahudilere Yasa’yı vererek onları yanılttı mı? Kesinlikle hayır! Baştan beri Rab Yasa’ya uyarak aklanmanın mümkün olmadığını belirtti. Çünkü insanın kendi gayretiyle kurtulması için kusursuz bir şekilde Tanrı’nın bütün buyruklarını yerine getirmesi gerek. Tabii bu mümkün değil. O yüzden yine Musa’nın Yasasında şunu okuyoruz: ‘Tanrı sözü sana yakındır, ağzında ve yüreğindedir.’ İşte bu söz İncil’de tam anlamıyla açıklık kazanan iman sözüdür: Her kim İsa’nın Rab olduğunu açıkça beyan eder ve günahlarımıza karşılık ölüp dirildiğine iman ederse kurtulacaktır. Bu Tanrı’nın sözüdür! İster Yahudi ister gayri-Yahudi baştan beri bütün insanların kurtuluşu ancak İsa Mesih’e olan imanla olmuştur.
Ama Yahudiler bunu neden anlayamadılar? Belki onlara yeterince anlatılmamıştır. Ancak Yahudi olan Pavlus yine Eski Antlaşma’dan bir kaç alıntı yaparak böyle olmadığını belirtir. Örneğin Yeşaya 53’üncü bölümünde Tanrı Mesih’i o kadar net bir şekilde açıkladığı halde yine de bölümün başında şu sözleri okuyoruz: ‘Ya Rab , verdiğimize habere kim inandı?’ Esas sorun şu ki Yahudiler İsa Mesih’e iman etmek yerine kendi bildikleri doğruluğa güvenmeyi yeğlediler. İşte bu şekilde çok ironik bir durum oraya çıktı: Tanrı’nın Sözüne sahip İsrail oğulları karanlığa gömüldüler ve dışardaki diğer uluslar Mesih’in ışığına kavuştular. Sonuç olarak Yasa baştan beri esas İsa Mesih’i işaret ediyordu böylece Mesih geldiğinde Yasa’yı gerçekleştirip sonlandırdı. Ne var ki Yahudiler kendi doğruluklarıyla aklanabileceklerine öyle inandılar ki Mesih’i bile gözden kaçırdılar. İşte bugün aynı tehlike sürüyor; insanlarımızın çoğu kendi dindarlıklarıyla aklanabileceklerini umuyorlar. Oysa ki tek kurtuluş İsa Mesih’e olan yürekten imandır.
Ağustos 8
İSRAİL NE OLACAK?
Romalılar 11:1-36
1*Öyleyse soruyorum: Tanrı kendi halkından yüz mü çevirdi? Kesinlikle hayır! Ben de İbrahim soyundan, Benyamin oymağından bir İsrailli'yim. 2Tanrı önceden bildiği kendi halkından yüz çevirmedi. Yoksa İlyas'la ilgili bölümde Kutsal Yazı'nın ne dediğini, İlyas'ın Tanrı'ya nasıl İsrail'den yakındığını bilmez misiniz? 3*“Ya Rab, senin peygamberlerini öldürdüler, senin sunaklarını yıktılar. Yalnız ben kaldım. Beni de öldürmeye çalışıyorlar.” 4*Tanrı'nın ona verdiği yanıt nedir? “Baal'ın önünde diz çökmemiş yedi bin kişiyi kendime ayırdım.” 5Aynı şekilde, şimdiki dönemde de Tanrı'nın lütfuyla seçilmiş küçük bir topluluk vardır. 6Eğer bu, lütufla olmuşsa, iyi işlerle olmamış demektir. Yoksa lütuf artık lütuf olmaktan çıkar! 7Sonuç ne? İsrail aradığına kavuşamadı, seçilmiş olanlar ise kavuştular. Geriye kalanlarınsa yürekleri nasırlaştırıldı. 8*Yazılmış olduğu gibi:
 “Tanrı onlara uyuşukluk ruhu verdi;
Bugüne dek görmeyen gözler, duymayan kulaklar verdi.”
 9*Davut da şöyle diyor:
 “Sofraları onlara tuzak,
Kapan, tökez ve ceza olsun.
 10Gözleri kararsın, göremesinler.
Bellerini hep iki büklüm et!”
11Öyleyse soruyorum: İsrailliler, bir daha kalkmamak üzere mi sendeleyip düştüler? Kesinlikle hayır! Ama onların suçu yüzünden öteki uluslara kurtuluş verildi; öyle ki, İsrailliler onlara imrensin. 12Eğer İsrailliler'in suçu dünyaya zenginlik, bozgunu uluslara zenginlik getirdiyse, bütünlüğü çok daha büyük bir zenginlik getirecektir! 13Öteki uluslardan olan sizlere söylüyorum: Uluslara elçi olarak gönderildiğim için görevimi yüce sayarım. 14Böylelikle belki soydaşlarımı imrendirip bazılarını kurtarırım. 15Çünkü onların reddedilmesi dünyanın Tanrı'yla barışmasını sağladıysa, kabul edilmeleri ölümden yaşama geçiş değil de nedir? 16Hamurun ilk parçası kutsalsa, tümü kutsaldır; kök kutsalsa, dallar da kutsaldır. 17-18Ama zeytin ağacının bazı dalları kesildiyse ve sen yabanıl bir zeytin filiziyken onların yerine aşılanıp ağacın semiz köküne ortak oldunsa, o dallara karşı övünme. Eğer övünüyorsan, unutma ki, sen kökü taşımıyorsun, kök seni taşıyor. 19O zaman, “Ben aşılanayım diye dallar kesildi” diyeceksin. 20Doğru, onlar imansızlık yüzünden kesildiler. Sense imanla yerinde duruyorsun. Böbürlenme, kork! 21Çünkü Tanrı asıl dalları esirgemediyse, seni de esirgemeyecektir. 22Onun için Tanrı'nın iyiliğini de sertliğini de gör. O, düşenlere karşı serttir; ama O'nun iyiliğine bağlı kalırsan, sana iyi davranır. Yoksa sen de kesilip atılırsın! 23İmansızlıkta direnmezlerse, İsrailliler de öz ağaca aşılanacaklar. Çünkü Tanrı'nın onları eski yerlerine aşılamaya gücü vardır. 24Eğer sen doğal yapısı yabanıl zeytin ağacından kesilip doğaya aykırı olarak cins zeytin ağacına aşılandınsa, asıl dalların öz zeytin ağacına aşılanacakları çok daha kesindir!
25Kardeşler, bilgiçliğe kapılmamanız için şu sırdan habersiz kalmanızı istemem: İsrailliler'den bir bölümünün yüreği, öteki uluslardan kurtulacakların sayısı tamamlanıncaya dek duyarsız kalacaktır. 26*Sonunda bütün İsrail kurtulacaktır. Yazılmış olduğu gibi:
 “Kurtarıcı Siyon'dan gelecek,
Yakup'un soyundan tanrısızlığı uzaklaştıracak.
 27Onların günahlarını kaldıracağım zaman
Kendileriyle yapacağım antlaşma budur.”
28İsrailliler Müjde'yi reddederek sizin uğrunuza Tanrı'ya düşman oldular; ama Tanrı'nın seçimine göre, ataları sayesinde sevilmektedirler. 29Çünkü Tanrı'nın armağanları ve çağrısı geri alınamaz. 30Bir zamanlar Tanrı'nın sözünü dinlemeyen sizler şimdi İsrailliler'in sözdinlemezliğinin sonucu merhamete kavuştunuz. 31Bunun gibi, İsrailliler de, sizin kavuştuğunuz merhametle merhamete erişmek için şimdi söz dinlemez oldular. 32Çünkü Tanrı, merhametini herkese göstermek için herkesi sözdinlemezliğin tutsağı kıldı. 33*Tanrı'nın zenginliği ne büyük, bilgeliği ve bilgisi ne derindir! O'nun yargıları ne denli akıl ermez, yolları ne denli anlaşılmazdır!
 34*“Rab'bin düşüncesini kim bilebildi?
Ya da kim O'nun öğütçüsü olabildi?”
 35*“Kim Tanrı'ya bir şey verdi ki,
Karşılığını O'ndan isteyebilsin?”
36*Her şeyin kaynağı O'dur; her şey O'nun aracılığıyla ve O'nun için var oldu. O'na sonsuza dek yücelik olsun! Amin.

AÇIKLAMA: Bu bölümde Elçi Pavlus İsrail’in geleceğine değinir. Tanrı’nın onları kutsal planında nasıl kullandığını gördük. Kutsal yazılar onlarda, peygamberler ve İsa Mesih onlardandı (Romalılar 9:1-5). Ne var ki kendi doğruluklarına güvendikleri için imansızlığa düştüler ve çoğu Yahudi Mesih’i reddetti. O zamandan beri İsrail toplumu büyük bir yargıya uğradı, hatta Mesih’in sözleri doğrultusunda (Matta 24) kendisinden yaklaşık 40 sene sonra Romalıların saldırısına uğrayıp dünyanın dört yanına dağıtıldılar. Peki, Rab onları tümden mi reddetti? Hayır! Çünkü Rab verdiği sözlere sadıktır ve onlarla başlattığı işi bitirecektir. En başta Pavlus kendisi dahil olmak üzere bazı Yahudilerin Mesih’e inandıklarını belirtiyor. Böylece Rab helake giden İsrail’den kendine bir bakiye, küçük imanlı bir azınlık ayırmıştır. Peki neden böyle oldu? Aslında İsrail’in düşüşü diğer uluslara fırsat oldu. Fakat Tanrı’nın esas amacı, İsrail dâhil, bütün ulusların gerçeğin bilincine kavuşmasıdır.
	Sonra Pavlus bu olayı bir zeytin ağacına benzetir. Ağacın asıl dalları İsrail oğullarını temsil eder. Ne var ki imansızlıkları yüzünden kesildiler ve yerlerine yabanıl bir filiz kök aşılandı. Bu filiz diğer ulusları temsil eder, kök ise İbrahim’e verilen vaattir. Yahudiler Yahya’nın ve Mesih’in tövbe çağrısına kulak asmadılar o yüzden Tanrı onları kökten kesti (bkz. Matta 3:8-10). Mesih’e iman eden diğer uluslar ise Tanrı’nın İbrahim’le başlattığı kutsal antlaşma köküne ortak oldular (bkz. Galatyalılar 3). Ama burada Pavlus diğer uluslardan olan imanlıları böbürlenmemeleri için uyarır. Yahudiler imansızlıklarından dolayı düşmüş olabilir ama bu onları hor görmemize izin vermez. Hatta Pavlus bu noktada bize önemli bir sır açıklar: Yahudilerin düşüşü diğer ulusların kurtuluşuna yaradıysa da bir gün Rab İsrail’i de kurtaracaktır. Bunu İsa Mesih’in yeryüzüne görkemli bir biçimde döndüğünde gerçekleştirecektir. Mesih gelmeden hemen önce Tanrı Ruhunu onların üzerine dökecek ve Yahudiler Mesih’e, ‘yani deştiklerine bakacaklar, biricik oğul için yas tutan biri gibi yas tutacaklar (Zekeriya 12:10).’ Böylece İsrail nihayet tövbe edecek ve Tanrı’nın lütfuna kavuşacaktır.
	Baştan beri, İbrahim’in soyundan İsrail’i seçerken de, Tanrı’nın planı her zaman tüm ulusların kurtuluşu idi (Yaratılış 12:3, 22:18). Yahudiler Tanrı’nın bereketlerini kendilerine saklamaya çalıştılarsa da Rab Kilise vasıtasıyla lütfunu bütün uluslara ulaştırdı. Ancak İsrail’le bu işe başlayan Tanrı, atalarına verdiği vaat yüzünden, yine İsrail’le bu işi bitirecektir. Tüm bunlarda Tanrı’nın olağanüstü hikmetini ve bilgeliğini görüyoruz. Şeytan ve insanlar Tanrı’nın planını bozmak için ellerinden geleni yapabilir ama kutsal tasarısını raydan çıkartmaları mümkün değil.  Sonuç olarak Tanrı’nın olağanüstü zenginliğini ve lütfunu bütün uluslarla paylaşmak istediğini görüyoruz. O yüzden her hangi bir ulusu öbüründen daha yüksek ya da alçak görmemeliyiz. Rab her insanın kurtulmasını arzular.

Ağustos 9
DİRİ KURBAN
Romalılar 12:1-8
 1Öyleyse kardeşlerim, Tanrı'nın merhameti adına size yalvarırım: Bedenlerinizi diri, kutsal, Tanrı'yı hoşnut eden birer kurban olarak sunun. Ruhsal tapınmanız budur. 2Bu çağın gidişine uymayın; bunun yerine, Tanrı'nın iyi, beğenilir ve yetkin isteğinin ne olduğunu ayırt edebilmek için düşüncenizin yenilenmesiyle değişin. 3Tanrı'nın bana bağışladığı lütufla hepinize söylüyorum: Kimse kendisine gereğinden çok değer vermesin. Herkes Tanrı'nın kendisine verdiği iman ölçüsüne göre düşüncelerinde sağduyulu olsun. 4-5*Bir bedende ayrı ayrı işlevleri olan çok sayıda üyemiz olduğu gibi, çok sayıda olan bizler de Mesih'te tek bir bedeniz ve birbirimizin üyeleriyiz. 6*Tanrı'nın bize bağışladığı lütfa göre, ayrı ayrı ruhsal armağanlarımız vardır. Birinin armağanı peygamberlikse, imanı oranında peygamberlik etsin. 7Hizmetse, hizmet etsin. Öğretmekse, öğretsin. 8Öğüt veren, öğütte bulunsun. Bağışta bulunan, bunu cömertçe yapsın. Yöneten, gayretle yönetsin. Merhamet eden, bunu güler yüzle yapsın.

AÇIKLAMA: Çoğu mektubunda yaptığı gibi Elçi Pavlus teolojik bir temel döşedikten sonra şimdi pratik hayatımıza dönerek üzerine günlük yaşantımızın unsurlarını inşa eder. Buraya kadar Tanrı’nın tüm ulusları kapsayan mükemmel kurtuluş planını ortaya serdi, şimdiyse bizim ona karşı sorumluluğumuzun ne olması gerektiğini açıklar. Tanrı bizi olağanüstü bir lütufla kurtardıysa bizim karşılığımız ne olmalı? Kısacası, Mesih bizim yerimize kurban olduğu gibi bizler de geri kalan hayatımızı Tanrı’ya kurban olarak sunmalıyız. Yanlış anlamayalım, Tanrı kanlı bir ceset istemiyor, O bizim diri ve kutsal birer kurban olarak kendimizi her gün sunmamızı istiyor. Tanrı’nın Mesih’te sergilediği sevgiye verilecek en doğal ve doğru karşılık budur, esas O’nun aradığı ibadet budur. Ne var ki bizler genellikle tapınma düşündüğümüzde bir takım ilahi ya da dua akla getiririz, oysa ki Tanrı’nın arzuladığı ibadet bundan çok daha geniş ve kapsamlı. O sadece belirli saatlerimizi ya da sunularımızı değil, O bizi istiyor. Tanrı hayatımızın tümünü değiştirmek istiyor. Böylece kendimizi her gün ona adarken aynı zamanda dünyanın kalıplarından kurtulmalı ve Kutsal Ruh’un gücüyle içten içe yenilenmeliyiz. İşte o zaman Tanrı’nın planını tam olarak bileceğiz ona göre hareket edebileceğiz.
	İlk ayetler kişisel sorumluluğumuzu dile getirir ama sonraki ayetler toplumsal sorumluklarımıza devam eder. Hristiyan olmak benle Rab arasında özel bir ilişki olarak bitmez. Tanrı her birimize harika yetenekler, güzel imkanlar ve ruhsal kabiliyetler verdi, bunları kendimize saklamamalıyız. Bunları Mesih’in ailesi olan kilise topluluğunu geliştirmek için kullanmalıyız. Sadece kendi kendimizi düşünürsek kendi gözlerimizde kendimizi fazla büyütebiliriz bazen. Bu demek değil ki kendimizi değersiz görmeliyiz. Tersine kendimizi Tanrı’nın gözlerinden ölçülü bir şekilde görmeliyiz. İşte kendimizi Mesih’in bedeni olan Kilisenin bir parçası olarak görmemiz bu dengeyi bulmamıza yardım eder. Evet bir bedende çok sayıda üye var ve hepsi birbirinden çok farklı ama hepsi gerekli. Kilise aynı şekildedir. Genellikle kilise denince akla bir bina getiririz ama Rab’bin sözünde kilise esas Mesih’i izleyenlerin topluluğudur. Böylece Pavlus bu topluluğu bir bedene benzeterek Mesih’e iman eden herkesin kilisede belirli bir yer ve görev edindiğini vurgular (bkz. 1.Korintliler 12).
	Ayrıca kilise topluluğuna faydalı olmamız için Kutsal Ruh’un her imanlıya verdiği ‘ruhsal armağanlar’ söz konusudur (1.Petrus 4:10). Mesih’e iman eden herkes bu armağanlardan alır ve bunları kullanarak kiliseyi geliştirmekle yükümlüdür. Kimisi yönetme armağanı, kimisi bağış verme armağanı, kimisi hizmet etme armağanı alır ama önemli olan şu ki her bir armağan önemli ve gereklidir. Bu Tanrı’ya sunduğumuz kurbanın bir parçasıdır. Tanrı’ya hem kendimizi, yani tüm varlığımızı adamalıyız, hem de kendisinden aldığımız tüm yeteneklerimizi ve imkanlarımızı kilise topluluğunu geliştirmek için sunmalıyız. İşte gerçek ibadet budur.

Ağustos 10
HAKİKİ SEVGİ
Romalılar 12:9-21
9Sevginiz ikiyüzlü olmasın. Kötülükten tiksinin, iyiliğe bağlanın. 10Birbirinize kardeşlik sevgisiyle bağlı olun. Birbirinize saygı göstermekte yarışın. 11Gayretiniz eksilmesin. Ruhta ateşli olun. Rab'be kulluk edin. 12Umudunuzla sevinin. Sıkıntıya dayanın. Kendinizi duaya verin. 13İhtiyaç içinde olan kutsallara yardım edin. Konuksever olmayı amaç edinin. 14*Size zulmedenler için iyilik dileyin. İyilik dileyin, lanet etmeyin. 15Sevinenlerle sevinin, ağlayanlarla ağlayın. 16*Birbirinizle aynı düşüncede olun. Böbürlenmeyin; tersine, hor görülenlerle arkadaşlık edin. Bilgiçlik taslamayın. 17Kötülüğe kötülükle karşılık vermeyin. Herkesin gözünde iyi olanı yapmaya dikkat edin. 18Mümkünse, elinizden geldiğince herkesle barış içinde yaşayın. 19*Sevgili kardeşler, kimseden öç almayın; bunu Tanrı'nın gazabına bırakın. Çünkü şöyle yazılmıştır: “Rab diyor ki, ‘Öç benimdir, ben karşılık vereceğim.’ ” 20*Ama,
 “Düşmanın acıkmışsa doyur,
Susamışsa su ver.
Bunu yapmakla onu utanca boğarsın.”
 21Kötülüğe yenilme, kötülüğü iyilikle yen.

AÇIKLAMA: Hayatın temeli sevgidir. Aynı zamanda İncil’i okuyan herkes onun sevgi gerçeğine dayandığını bilir. Tanrı’nın Sözü der ki: ‘Tanrı Sevgidir’ (1.Yuhanna 4:7). Hayata anlam vermek için Tanrı’yı tanımak şart, Tanrı’yı tanımak içinse sevginin ne olduğunu bilmek şart. Bu bölüm gerçek, ikiyüzlü olmayan, hakiki sevgiden söz eder. En başta sevgi demek kötülükten tiksinip iyiliğe bağlanmak demek. Neden? Çünkü sevgi olan Tanrı da kutsaldır ve bizim kutsal olmamızı ister (1.Petrus 1:15). Sevmek demek Tanrı’nın değerlerini benimsemek ve özümsemek demek. Ne var ki insanlar sevgi kavramanı çoğu zaman kendi bencil ve kötü işlerine alet etmeye çalışırlar. ‘Ben eşimi sevmiyorum başkasını seviyorum artık’ diyenin sevgi hakkında en ufak bir fikri yoktur. Çünkü hakiki sevgi kendi menfaatlerinden vazgeçmek ve ne olursa olsun doğruluğa sadık olmak demek. Gerçek sevgide çıkarcılık ve bencillik yoktur, onun yerine saygı ve fedakârlık vardır.
	Mesih imanlısı için sevgi yolunda yürümek olmazsa olmazdır (Efesliler 5:1-2). Bu sözde kalamaz, hayatımızın her alanında etkisini göstermeli. Burada Pavlus onun bazı pratik unsurlarını sıralar:
1. Rab’be hizmet etmede gayretli ve tutkulu olmalıyız.
2. Sıkıntıda umut ve sevincimizi kaybetmeden duayla Rab’be sığınmalıyız.
3. İhtiyaç içinde olan imanlılara seve seve yardım etmeliyiz.
4.  Bize zulmedenler için kötülük değil iyilik dilemeliyiz.
5. Acı çekenlerle birlikte olup empati kurmalıyız.
6. Gurur yapmadan hor görülenlerle arkadaşlık edinmeliyiz.
7. Kötülüğe kötülükle karşılık vermemeli barış için mücadele etmeliyiz.
 İşte hakiki sevgi pratik hayatta böyle görünür. Ne var ki hepimiz sıralanan unsurları onaylasak da bunları kendi hayatımızda çoğu zaman uygulamıyoruz.
	Özellikle son kısım çoğumuza zor gelir: Kimseden öç almayın! Çocukluğumuzdan beri hep kendi hakkımızı aramayı öğrendik. Ama gerçek sevgi demek başkalarını kendinden üstün saymak demek. Kulağa hoş geliyor ama haksızlığa uğradığımızda bu gerçekten zordur. Ancak şunu anlamalıyız ki Rab öç almayın diye buyururken adaletten vazgeçin demiyor. Ayetin devamı şöyle der: ‘bunu Tanrı’nın gazabına bırakın.’ Aslında neden intikamdan vazgeçiyoruz çünkü bu bizim işimiz değil, bu Tanrı’nın işidir. Biz karşılık vermeye kalktığımızda çoğu zaman durumu daha da berbat ediyoruz ve kendimizi de kirletiyoruz. Rab der ki: ‘Öç benim, ben karşılık vereceğim.’ Gerçek adaleti ancak Rab sağlayabilir. Bizim yapmamız gereken ise, sevgi ve iyilikle karşılık vermektir. Böylece kötülüğe yenilmek yerine sevgiyle belki kötülüğü iyiliğe çevirebiliriz.

Ağustos 11
YÖNETİME SAYGI
Romalılar 13:1-7
1Herkes, baştaki yönetime bağlı olsun. Çünkü Tanrı'dan olmayan yönetim yoktur. Var olanlar Tanrı tarafından kurulmuştur. 2Bu nedenle, yönetime karşı direnen, Tanrı buyruğuna karşı gelmiş olur. Karşı gelenler yargılanır. 3İyilik edenler değil, kötülük edenler yöneticilerden korkmalıdır. Yönetimden korkmamak ister misin, öyleyse iyi olanı yap, yönetimin övgüsünü kazanırsın. 4Çünkü yönetim, senin iyiliğin için Tanrı'ya hizmet etmektedir. Ama kötü olanı yaparsan, kork! Yönetim, kılıcı boş yere taşımıyor; kötülük yapanın üzerine Tanrı'nın gazabını salan öç alıcı olarak Tanrı'ya hizmet ediyor. 5Bunun için, yalnız Tanrı'nın gazabı nedeniyle değil, vicdan nedeniyle de yönetime bağlı olmak gerekir. 6*Vergi ödemenizin nedeni de budur. Çünkü yöneticiler Tanrı'nın bu amaç için gayretle çalışan hizmetkârlarıdır. 7Herkese hakkını verin: Vergi hakkı olana vergi, gümrük hakkı olana gümrük, saygı hakkı olana saygı, onur hakkı olana onur verin.

AÇIKLAMA: Baştaki yönetime boyun eğmek hiç bir zaman popüler olmamıştır. Bugün ülkeler çoğunlukla ‘demokratik’ devletler tarafından yönetilir ama eninde sonunda hepsinde bir yaramazlıklar çıkıyor. Pavlus’un gününde durum daha da kötüydü. Roma İmparatorluğu döneminde insanların demokratik hakları çok sınırlıydı. Her şey baştaki İmparatora bağlıydı. Kimi zaman Tiberius gibi saygıdeğer biri çıkardı kimi zaman Neron gibi kafayı oynatmış bir deli çıkardı. Ama yönetimin durumu ne olursa olsun İncil’in buyruğu aynıdır: Boyun eğ. Bu çoğumuzun hoşuna gitmiyor ama ilerdeki ayetlerde Pavlus sebeplerini sıralar.
	En başta, yönetim Tanrı’nın bilgisi dahilinde iktidara gelmiştir diye hatırlamak lazım. Her kim kral ya da başbakan olduysa Tanrı’nın müsaadesiyle olmuştur. Bu, Tanrı’nın yöneticilerinin yaptıkları her şeyi onaylıyor anlamına gelmiyor. Ancak dünyada belirli bir düzen olsun diye Rab hükümetlerin kurulmasını uygun gördü (E.İşleri 17:26). Sonuçta kötü bir düzen bile düzensizlikten yeğdir. Dolayısıyla yönetime baş kaldırmak Tanrı’nın kurmuş olduğu genel düzene karşı direnmek demektir. Tabii bu demek değil ki yasanın çerçevesinde şikayetlerimizi dile getirmeyeceğiz. Pavlus da Roma vatandaşlığını öne sürerek pek çok defa haklarını savunmuştu (E.İşleri 22:25). Ama Mesih’e bağlıyım deyip yönetime karşı gelmek yoktur.
Yönetimin en temel görevi adalet sağlamak. Evrenin yargıcı olan Tanrı onlara bu görevi teslim etmiştir. Tabii yine insanlardan oluştuğu için kusursuz bir adalet sağlaması mümkün değil. Ama bütün eksikliklerine rağmen hükümetler genellikle kötü eylemleri yargılar. O yüzden kötü bir şey yapmıyorsak korkmamıza gerek yok. Tabii bizler sırf ceza yememek için değil kendi vicdanımızı Tanrı’nın önünde pak tutmak için iyi olanı yapmalıyız. O yüzden gerektiğinde vergi ya da gümrük, saygı ve onur hakkı olana vermeliyiz. Bunu hakkettiklerinden yapmıyoruz. Bunu Tanrı’dan ötürü yapıyoruz çünkü onlara bu yetkiyi veren Rab’dir. (bkz. 1.Petrus 2:13-17)
Sonuç olarak her yönetimde kusur bulmak kolay. Ancak Mesih imanlısı olarak yönetime boyun eğmemiz emredilmiştir. İncil’de tek bir istisna görünüyor o da eğer yönetim inancımıza karşı gelip Tanrı ile olan ilişkimize müdahale etmeye kalkarsa saygıyla direnme hakkımız doğuyor. (bkz. E.İşleri 4:18-20) Böyle şartlar oluşursa da tümden yönetimi başımızdan atmak gibi bir lüksümüz yoktur. Sadece inancımızla ilgili konularda itaatsizlik yapabiliriz. Bunun dışında başka istisnai durumlar oluşabilir mi? Belki, ama İncil’in burada kurduğu temel gerçekten uzaklaşmamaya dikkat etmeliyiz yoksa insanlara karşı değil Tanrı’ya karşı gelmiş olabiliriz.

Ağustos 12
SEVGİNİN GÜCÜ
Romalılar 13:8-14
8Birbirinizi sevmekten başka hiç kimseye bir şey borçlu olmayın. Çünkü başkalarını seven, Kutsal Yasa'yı yerine getirmiş olur. 9**“Zina etmeyeceksin, adam öldürmeyeceksin, çalmayacaksın, başkasının malına göz dikmeyeceksin” buyrukları ve bundan başka ne buyruk varsa, şu sözde özetlenmiştir: “Komşunu kendin gibi seveceksin.” 10Seven kişi komşusuna kötülük etmez. Bu nedenle sevmek Kutsal Yasa'yı yerine getirmektir. 11Bunu, yaşadığınız zamanın bilincinde olarak yapın. Artık sizin için uykudan uyanma saati gelmiştir. Çünkü şu anda kurtuluşumuz ilk iman ettiğimiz zamankinden daha yakındır. 12Gece ilerledi, gündüz yaklaştı. Bunun için karanlığın işlerini üzerimizden atıp ışığın silahlarını kuşanalım. 13Kendimizi çılgınca eğlenceye ve sarhoşluğa, ahlaksızlığa ve sefahate, çekişmeye ve kıskançlığa kaptırmayalım. Gün ışığında olduğu gibi, saygın bir yaşam sürelim. 14Rab İsa Mesih'i kuşanın. Benliğinizin tutkularına uymayı düşünmeyin.

AÇIKLAMA: Dünyamızda adaletsizlik ve haksızlık hat safhadadır. Mesih imanlıları olarak bunlara karşı sessiz ve kayıtsız mı kalacağız? Kesinlikle hayır. Esasında en büyük silah zaten bizdedir. Bu da Tanrı’nın İsa Mesih aracılığıyla yüreklerimize döktüğü sevgidir (Romalılar 5:5). Bizler dünyanın sevgiyle değişebileceğine inanıyoruz. Bunu da en başta İsa Mesih’in kendisi hayatını çarmıh üzerinde feda ederek başardı ve başlattı. Bize verdiği temel buyruk da şudur: ‘Birbirinizi sevin’. Bu sevgi ilkesi esas Tanrı’nın Yasasının tümünü kapsar ve özetler. Çünkü gerçek anlamda komşusunu seven ondan asla çalmaz, o’nu öldürmez ya da  ona yalan söylemez. Bu anlamda sevmek demek Tanrı’nın Yasasını yerine getirmek demektir.
Aynı zamanda sevmek demek karanlığın güçlerine karşı direnmek demek. Adem ve Havva’dan bu yana bütün dünya karanlığa gömülmüştür. Ta ki İsa Mesih gelip Tanrı’nın ışığıyla dünyayı aydınlatana kadar. Ama bunu Roma Devletine karşı direnerek değil insanların en temel sorunları olan günahın çözümünü sağlayarak yaptı. Çünkü insanı bu adaletsiz düzene boğan devletler değil, kendi günahı oldu. Üst düzeylerde görünen haksızlıklar yine insanın kişisel günahının yansımasıdır. O yüzden gerçek anlamda dünyayı değiştirmek istiyorsak o zaman  Mesih’in ışığı ve sevgisiyle hücum etmeliyiz. Pavlus ‘ışığın silahlarını kuşanalım’ derken, bildiğimiz öldürücü silahlardan değil, doğruluk, kutsallık, dua ve benzeri ruhsal silahlardan söz ediyor. (bkz. Efesliler 6:10-19) En büyük silahımız da sevgidir. Gerçek şu ki bu dünya Şeytanın zehrini içmiştir ve yıkılmaya mahkumdur. Bizim amacımız ise karanlıkta olan insanlara ulaşıp Mesih’in sevgisiyle ışığa çekmektir.
Ne var ki bizler de bazen karanlığın etkisinde kalabiliyoruz. Farkında olmadan dünyanın zevklerine kapılabiliyoruz. Daha sonra kendimizi pisliğin içinde bulabiliyoruz. Bazen dünyada gördüğümüz haksızlıklardan o kadar bunalıyoruz ki karanlıktaki insanlar gibi kin ve nefretle karşılık verebiliyoruz. İşte o zaman karanlık ışığımızı tümden bastırıyor ve bir farkımız kalmıyor. Oysa ki bizler saygın ve sevgi dolu yaşantımızla dünyada parlamalıyız. Tabii bu hiç de kolay değil. O yüzden Elçi Pavlus’un önerdiği gibi ‘Rab İsa Mesih’i kuşanalım.’ Kendi içimizdeki bencil tutkulara ve dünyanın karanlığına uymamak için her yönden Mesih’i örnek alıp sevgisiyle dolmalıyız. Mesih kaba bir haçta tek başına dünyayı sarsmayı başardıysa, bizim aracılığımızla neler yapamaz ki.

Ağustos 13
YARGILAMAYIN!?!
Romalılar 14:1-12
1*İmanı zayıf olanı aranıza kabul edin, ama tartışmalı konulara girmeyin. 2Biri her şeyi yiyebileceğine inanır; imanı zayıf olansa yalnız sebze yer. 3Her şeyi yiyen, yemeyeni hor görmesin. Her şeyi yemeyen, yiyeni yargılamasın. Çünkü Tanrı onu kabul etmiştir. 4Sen kimsin ki, başkasının kulunu yargılıyorsun? Kulu haklı çıkaran da haksız çıkaran da efendisidir. Kul haklı çıkacaktır. Çünkü Rab'bin onu haklı çıkarmaya gücü vardır. 5Kimi bir günü başka bir günden üstün sayar, kimi her günü bir sayar. Herkesin kendi görüşüne tam güveni olsun. 6Belli bir günü kutlayan, Rab için kutlar. Her şeyi yiyen, Tanrı'ya şükrederek Rab için yer. Bazı şeyleri yemeyen de Rab için yemez ve Tanrı'ya şükreder.	7Hiçbirimiz kendimiz için yaşamayız, hiçbirimiz de kendimiz için ölmeyiz. 8Yaşarsak Rab için yaşarız; ölürsek Rab için ölürüz. Öyleyse, yaşasak da ölsek de Rab'be aitiz. 9Mesih hem ölülerin hem yaşayanların Rabbi olmak üzere ölüp dirildi. 10*Sen neden kardeşini yargılıyorsun? Ya sen, kardeşini neden küçümsüyorsun? Tanrı'nın yargı kürsüsü önüne hepimiz çıkacağız. 11*Yazılmış olduğu gibi:
 “Rab şöyle diyor:
‘Varlığım hakkı için her diz önümde çökecek,
Her dil Tanrı olduğumu açıkça söyleyecek.’ ”
 12Böylece her birimiz kendi adına Tanrı'ya hesap verecektir.

AÇIKLAMA: Bazen kilisenin en büyük düşmanı dışardan değil, kendi içinden gelen kişisel ya da teolojik anlaşmazlıklardır. İlk kilise çağında özellikle Yahudi imanlılar ile gayri-Yahudi imanlılar arasında büyük sorunlar yaşanmıştı. Buna şaşırmamalıyız çünkü İsa Mesih Yahudi kökenli olduğu gibi havarileri de Yahudi asılıydılar. Mesih bu inancı bütün uluslara yaymalarını buyurmasına rağmen (Matta 28:19), koyu Yahudi olan öğrencileri için bu hiç kolay olmadı. Böylece kilise belirli bazı doğum sancıları çektikten sonra dünyaya açıldı. Ancak zaman zaman Yahudilerle diğer uluslardan olan imanlılar arasında anlaşmazlıklar baş gösterirdi. Pavlus’un bu mektubu yazdığı Roma Kilisesinde buna benzer sıkıntılar vardı. Yahudiler kendi dini gelenekleri uyarınca bazı günleri özel sayar ve belirli yemeklerden uzak duruyorlardı. Diğer imanlılar beklenen hassasiyeti göstermeyince çatışmalar çıkıyordu. Peki çözüm neydi?
	En başta Pavlus imanlılar birbirini bu tür konularda yargılamamalı diye başlar. Kimin ne yediği ya da ne içtiği kendisiyle Rab arasında özel bir mevzudur. Kültürümüz ya da  inancımız gereği farklı düşünme özgürlüğüne sahibiz ama bunları başkalarına empoze etmeye hakkımız yoktur. Sonuçta bizler birbirimize değil, İsa Mesih’e hesap vereceğiz. Yine burada dikkat etmemiz gereken noktalar var. Mesih de ‘Başkasını yargılamayın ki siz yargılanmayasınız’ diye söyledi (Matta 7:1). Bu sözden yola çıkarak bazı imanlılar hiç kimseden en ufak bir eleştiri kabul etmiyorlar. Bu buyrukla yetinsek o zaman herkesin dokunulmazlığı olur ve çok sağlıksız durumlara yol vermiş oluruz. Esas madalyanın öbür yüzüne de bakmak önemlidir. Başka bir ayette şunu okuruz: ‘İnanlılar topluluğunun dışındakileri yargılamaya benim ne hakkım var? Sizin de yargılamanız gereken kişiler topluluğun içindekiler değil mi?’ (1.Korintliler 5:12).
Gördüğümüz gibi kilisenin içinde yargılanması gereken durumlar var – peki hangileri ve neye göre karar verilecek? Bu son ayetten bir öncekine baktığımızda ‘fuhuş, açgözlülük, putperestlik, sövücülük, ayyaşlık’ ve benzeri durumlardan söz edildiğini okuyoruz. Mesih imanlıları bu tür durumlara tahammül gösteremezler. Demek ki yargılamayın buyruğu bunlar gibi bariz günahlar kapsamıyor. Yani Rab’bin sözünde açık bir şekilde yasaklanan davranışları Kilise yargılamak zorundadır. Ancak net ve açık olmayan durumlara gelince Kilise ve imanlılar hoşgörü göstermeli. O yüzden bir kardeşi yargılamadan önce kendimize şu soruyu sormalıyız: dile getireceğim konu Tanrı’nın Sözünde açık bir şekilde yasaklandı mı yoksa sadece kendi fikrim midir? Sonuç olarak her birimizin Rab’be ait olduğunu unutmamalıyız. Son söz yüce Efendimize aittir.

Ağustos 14
TAŞ OLMAYIN
Romalılar 14:13-15:13
13*Onun için, artık birbirimizi yargılamayalım. Bunun yerine, hiçbir kardeşin yoluna sürçme ya da tökezleme taşı koymamaya kararlı olun. 14Rab İsa'ya ait biri olarak kesinlikle biliyorum ki, hiçbir şey kendiliğinden murdar değildir. Ama bir şeyi murdar sayan için o şey murdardır. 15Yediğin bir şey yüzünden kardeşin incinmişse, artık sevgi yolunda yürümüyorsun demektir. Mesih'in, uğruna öldüğü kardeşini yediklerinle mahvetme! 16Size göre iyi olanın kötülenmesine fırsat vermeyin. 17Çünkü Tanrı'nın Egemenliği, yiyecek içecek sorunu değil, doğruluk, esenlik ve Kutsal Ruh'ta sevinçtir. 18Mesih'e bu yolda hizmet eden, Tanrı'yı hoşnut eder, insanların da beğenisini kazanır. 19Öyleyse kendimizi esenlik getiren ve karşılıklı gelişmemizi sağlayan işlere verelim. 20Yiyecek uğruna Tanrı'nın işini bozma! Her yiyecek temizdir, ama yedikleriyle başkasının sürçmesine yol açan kişi kötülük etmiş olur. 21Et yememen, şarap içmemen, kardeşinin sürçmesine yol açacak bir şey yapmaman iyidir. 22Bu konulardaki inancını Tanrı'nın önünde kendine sakla. Onayladığı şeyden ötürü kendini yargılamayan kişi ne mutludur! 23Ama bir yiyecekten kuşkulanan kişi onu yerse yargılanır; çünkü imanla yemiyor. İmana dayanmayan her şey günahtır. 15:1İmanı güçlü olan bizler, kendimizi hoşnut etmeye değil, güçsüzlerin zayıflıklarını yüklenmeye borçluyuz. 2Her birimiz komşusunu ruhça geliştirmek için komşusunun iyiliğini gözeterek onu hoşnut etsin. 3*Çünkü Mesih bile kendini hoşnut etmeye çalışmadı. Yazılmış olduğu gibi: “Sana edilen hakaretlere ben uğradım.” 4Önceden ne yazıldıysa, bize öğretmek için, sabırla ve Kutsal Yazılar'ın verdiği cesaretle umudumuz olsun diye yazıldı. 5Sabır ve cesaret kaynağı olan Tanrı'nın, sizleri Mesih İsa'nın isteğine uygun olarak aynı düşüncede birleştirmesini dilerim. 6Öyle ki, Rabbimiz İsa Mesih'in Tanrısı'nı ve Babası'nı birlik içinde hep bir ağızdan yüceltesiniz. 7Bu nedenle, Mesih sizi kabul ettiği gibi, Tanrı'nın yüceliği için birbirinizi kabul edin. 8-9*Çünkü diyorum ki Mesih, Tanrı'nın güvenilir olduğunu göstermek için Yahudiler'in hizmetkârı oldu. Öyle ki, atalarımıza verilen sözler doğrulansın ve öteki uluslar merhameti için Tanrı'yı yüceltsin. Yazılmış olduğu gibi:
 “Bunun için uluslar arasında sana şükredeceğim,
Adını ilahilerle öveceğim.”
 10-11*Yine deniyor ki,
 “Ey uluslar, O'nun halkıyla birlikte sevinin!”
Ve, “Ey bütün uluslar, Rab'be övgüler sunun!
Ey bütün halklar, O'nu yüceltin!”
 12*Yeşaya da şöyle diyor:
 “İşay'ın Kökü ortaya çıkacak,
Uluslara egemen olmak üzere yükselecek.
Uluslar O'na umut bağlayacak.”
13Umut kaynağı olan Tanrı, Kutsal Ruh'un gücüyle umutla dolup taşmanız için iman yaşamınızda sizleri tam bir sevinç ve esenlikle doldursun.

AÇIKLAMA: Kilisede anlaşmazlıkların olması kaçınılmazdır çünkü ne kadar ki herkes Mesih imanlısıysa da sonuçta her kişi farklı bir kültür ve geçmiş sahibidir. O yüzden birbirimizi yargılamamakla yetinmeyip aynı zamanda aramızdaki birliği koruma yönünde yapıcı olmaya gayret etmeliyiz. İlk Kilise çağında olduğu gibi bugün de imanlıların yeme içme konularında farklı görüşleri var. Kimisi sigara ya da alkol vicdan sorunu yapmadan kullanır, kimisi ise bunlardan tiksinir. Bazı kardeşler Müslüman arkadaşlarının kapılarına getirdiği kurban etini sorgusuz yiyebiliyor ama başkaları için bu büyük bir sorun teşkil eder. Bunun gibi Kelamda net bir şekilde yasaklanmayan yani vicdanımıza kalmış pek çok örnek çoğaltabiliriz. Bu tür durumlarda ne yapacağız?
	Her bir örneğin ayrıntılarına girmeden, Pavlus bu tür durumlara uygulayabileceğimiz iki önemli prensip öğretir. En başta hayatımızın tümü (ruh ve beden) Mesih’e ait olduğunu ve O’na bir gün hesap vereceğimizi hatırlamalıyız. Yani bu tür belirsiz durumlara gelince kendimize şunu sormalıyız: Bu bana yararlı mı zararlı mı? (bkz. 1.Korintliler 6:12-20) İkinci olarak içinde bulunduğumuz toplumu da düşünmek zorundayız. Yediğim, içtiğim ya da yaptığım bir şeyler bana zararsız gibi görünüyorken etrafımdaki kişilere zararlıysa o zaman imanıma uymaz çünkü kardeşlerime sürçme taşı olmuşumdur. Yani şunu sormalıyım kendime: Bu etrafımdakilere yararlı mı zararlı mı? (1.Korintliler 10:23-33) Pavlus kendi döneminde yaygın bir örnek öne sürer. O günlerde kasaptaki etlerin çoğu önce pagan tapınaklarda putlara sunulur ve sonra piyasaya çıkartılırdı. Bu yüzden bazı imanlılar ‘putlara sunulan’ bu etlerden yemeyi reddediyorlardı. Ama Pavlus gibi olgun bazı imanlılar bu etlerden yemenin zararsız olduğu kanısındaydılar. Fakat buna rağmen Pavlus, sırf bir kardeşine tökez taşı olmamak için, ‘gerekirse hiç et yemem’ der (1.Korintliler 8:13). İşte gerçek kardeşlik ruhu ve olgunluk budur!
	O zaman bu tür fikir ayrılıklarına gelince sadece kendimizi değil kardeşlerimizi de düşünmeliyiz. Sonuçta İsa Mesih’te gördüğümüz örnek bu değil mi? Mesih bizi bütün zaaflarımızla kabul ettiği gibi bizler de kardeşlerimizi aynı alçakgönüllülükle kabul etmeli ve onları bina etmeye gayret etmeliyiz. Sonuç olarak Tanrı’nın gözünde uluslar ya da kültürler arasında hiç bir ayrım yoktur. Önemli olan herkesin Mesih’e iman edip günahlarından kurtulmasıdır. O yüzden kilise içinde bu tür durumları abartmamaya özen göstermeliyiz yoksa Mesih’in uğruna öldüğü bir kardeşi mahvedebiliriz bile. İsa’nın sevgi yolunda taş olmayalım.

Ağustos 15
MÜJDENİN HİZMETKÂRI
Romalılar 15:14-33
14Size gelince, kardeşlerim, iyilikle dolu, her bilgiyle donanmış olduğunuzdan ben eminim. Ayrıca, birbirinize öğüt verebilecek durumdasınız. 15Yine de Tanrı'nın bana bağışladığı lütufla bazı noktaları yeniden anımsatmak için size yazma cesaretini gösterdim. 16Ben Tanrı'nın lütfuyla uluslar yararına Mesih İsa'nın hizmetkârı oldum. Tanrı'nın Müjdesi'ni bir kâhin olarak yaymaktayım. Öyle ki uluslar, Kutsal Ruh'la kutsal kılınarak Tanrı'yı hoşnut eden bir sunu olsun. 17Bunun için Mesih İsa'ya ait biri olarak Tanrı'ya verdiğim hizmetle övünebilirim. 18-19Ulusların söz dinlemesi için Mesih'in benim aracılığımla, sözle ve eylemle, mucizeler ve harikalar yaratan güçle, Kutsal Ruh'un gücüyle yaptıklarından başka şeyden söz etmeye cesaret edemem. Yeruşalim'den* başlayıp İllirikum bölgesine kadar dolaşarak Mesih'in Müjdesi'ni eksiksiz duyurdum. 20Bir başkasının attığı temel üzerine inşa etmemek için Müjde'yi Mesih'in adının duyulmadığı yerlerde yaymayı amaç edindim. 21*Yazılmış olduğu gibi:
 “O'ndan habersiz olanlar görecekler.
Duymamış olanlar anlayacaklar.”
22*İşte bu yüzden yanınıza gelmem kaç kez engellendi. 23-24Şimdiyse bu yörelerde artık yapacağım bir şey kalmadığından, yıllardır da yanınıza gelmeyi arzuladığımdan, İspanya'ya giderken size uğrarım. Yol üzerinde sizi görüp bir süre arkadaşlığınıza doyduktan sonra beni oraya uğurlayacağınızı umarım. 25*Ama şimdi kutsallara bir hizmet için Yeruşalim'e gidiyorum. 26Çünkü Makedonya ve Ahaya'da bulunanlar, Yeruşalim'deki kutsallar arasında yoksul olanlar için yardım toplamayı uygun gördüler. 27*Evet, uygun gördüler. Gerçekte onlara yardım borçlular. Uluslar, onların ruhsal bereketlerine ortak olduklarına göre, maddesel bereketlerle onlara hizmet etmeye borçlular. 28Bu işi bitirip sağlanan yardımı onlara ulaştırdıktan sonra size uğrayacağım, sonra da İspanya'ya gideceğim. 29Yanınıza geldiğimde, Mesih'in bereketinin doluluğuyla geleceğimi biliyorum. 30Kardeşler, Rabbimiz İsa Mesih ve Ruh'un sevgisi adına size yalvarıyorum, benim için Tanrı'ya dua ederek uğraşıma katılın. 31Yahudiye'deki imansızlardan kurtulmam için ve Yeruşalim'e olan hizmetimin kutsallarca kabul edilmesi için dua edin. 32Öyle ki, Tanrı'nın isteğiyle sevinçle yanınıza gelip sizlerle gönlümü ferahlatayım. 33Esenlik veren Tanrı hepinizle birlikte olsun! Amin.

AÇIKLAMA: Özellikle hizmetkâr olmayı yürekten arzulayan birini tanıyor musunuz? Çok zor. Genellikle herkes patron ya da önder kesilmek ister. Pavlus ise burada Mesih’in müjdesine seve seve kulluk ettiğini söyler. Yine unutmayalım ki Pavlus önemsiz biri değildi tersine bir zamanlar dindar Yahudiler arasında çok iyi tanınan üst düzeyde bir önderdi. Fakat Şam yolunda Mesih’le karşılaştıktan sonra hayatı inanılmaz değişti. Hatta eskiden koyu Yahudi olan Pavlus bu kez hayatını önceden nefret ettiği diğer ulusları kurtarmaya adar. Böylece Kutsal Ruh’un gücüyle donanıp gayri-Yahudilere Mesih’in müjdesini ulaştırmak için yola çıkar. Yıllar geçer ve Pavlus, Roma İmparatorluğunun birçok şehrini gezerek Mesih’in inancını yayar. Böylece eskiden aşırı dindar Yahudi olan Pavlus gayri-Yahudilerin Elçisi ve Hizmetkârı diye anılır.
	Peki Pavlus’u bu şekilde motive eden şey neydi? Burada Pavlus hizmetinin bir ilkesini paylaşır: ‘Müjdeyi Mesih’in adının duyulmadığı yerlerde yaymayı amaç edindim.’ Elçi Pavlus özellikle henüz Mesih’ten habersiz bölgelere yönelirdi. Neden? Çünkü bir sonraki ayette yazdığı gibi, Rab’bin şu vaadine inanıyordu: ‘O’ndan habersiz olanlar görecekler. Duymamış olanlar anlayacaklar.’ Yani eninde sonunda her halktan ve ulustan Mesih’e iman eden olacak diye inanıyordu. Aynı zamanda Pavlus, Roma’ya uğrayıp oradaki kardeşlerle buluşmayı umuyordu. Ama esas amacı ondan sonra müjdeyi İspanya’ya kadar götürmek. Pavlus’ta gerçekten inanılmaz bir yürek vardı.
	İşte gerçek hizmet ruhu budur. Çoğu insan kendi hayatlarını kurtarmaya bakar, Mesih’in hizmetkârları ise başkalarını kurtarmaya odaklanır. Normal insanlar kendi egolarını tatmin etmeye çalışır İsa’nın elçileri ise Tanrı’nın arzusunu gerçekleştirmeye gayret eder. Çoğu kişi bu dünyada kendilerine mal mülk almanın peşindedirler ama Mesih’in kulları bir sonraki dünyaya çalışırlar. Sonuç olarak burada yaptığımız her şey burada kalacak ama Mesih için yaptığımız şeyler sonsuza dek sürecek. Mesih’in söylediği gibi: ‘Benim ve müjdenin uğruna evini, kardeşlerini, anne ya da babasını, çocuklarını ya da topaklarını bırakıp da şimdi, bu çağda çekeceği zulümlerle birlikte yüz kat daha fazlasına... ve gelecek çağda sonsuz yaşama kavuşacaktır (Markos 10:29).’ Aslında sonsuzluk penceresinden bakarsak bu hizmete girmek fazlasıyla değer.

Ağustos 16
SON SELAMLAR
Romalılar 16:1-27
1Kenhere'deki kilisenin görevlisi olan kızkardeşimiz Fibi'yi size salık veririm. 2Kutsallara yaraşır biçimde onu Rab'bin adına kabul edin. Herhangi bir ihtiyacı olursa, kendisine yardım edin. Çünkü o, ben dahil, birçoklarına destek sağlamıştır. 3*Mesih İsa yolunda emektaşlarım olan Priska ve Akvila'ya selam edin. 4Onlar benim uğruma yaşamlarını tehlikeye attılar. Yalnız ben değil, öteki ulusların bütün kiliseleri de onlara minnettardır. 5Onların evindeki inanlılar topluluğuna da selam söyleyin. Asya İli'nden Mesih'e ilk iman eden sevgili kardeşim Epenetus'a selam edin. 6Sizin için çok çalışmış olan Meryem'e selam söyleyin. 7Mesih'in elçileri arasında tanınmış ve benden önce Mesih'e inanmış olan soydaşlarım ve hapishane arkadaşlarım Andronikus'la Yunya'ya selam edin. 8Rab'be ait olan sevgili kardeşim Ampliatus'a selam söyleyin. 9Mesih yolunda emektaşımız olan Urbanus'a ve sevgili kardeşim Stakis'e selam edin. 10Mesih'in beğenisini kazanmış olan Apellis'e selam söyleyin. Aristobulus'un ev halkından olanlara selam edin. 11Soydaşım Herodion'a selam söyleyin. Narkis'in ev halkından Rab'be ait olanlara selam söyleyin. 12Rab'bin hizmetinde çalışan Trifena'yla Trifosa'ya selam edin. Rab'bin hizmetinde çok çalışmış olan sevgili Persis'e selam söyleyin. 13*Rab'bin seçkin kulu olan Rufus'a ve bana da annelik etmiş olan annesine selam edin. 14Asinkritus, Flegon, Hermes, Patrovas, Hermas ve yanlarındaki kardeşlere selam edin. 15Filologus'la Yulya'ya, Nereus'la kızkardeşine, Olimpas'la yanlarındaki bütün kutsallara selam edin. 16Birbirinizi kutsal öpüşle selamlayın. Mesih'in bütün kiliseleri size selam ederler. 17Kardeşler, size yalvarırım, aldığınız öğretiye karşı gelerek ayrılıklara ve sapmalara neden olanlara dikkat edin, onlardan sakının. 18Böyle kişiler Rabbimiz Mesih'e değil, kendi midelerine kulluk ediyorlar. Saf kişilerin yüreklerini kulağı okşayan tatlı sözlerle aldatıyorlar. 19Sözdinlerliğinizi herkes duydu, bu nedenle sizin adınıza seviniyorum. İyilik konusunda bilge, kötülük konusunda deneyimsiz olmanızı isterim. 20Esenlik veren Tanrı çok geçmeden Şeytan'ı ayaklarınızın altında ezecektir. Rabbimiz İsa'nın lütfu sizinle birlikte olsun. 21*Emektaşım Timoteos, soydaşlarımdan Lukius, Yason ve Sosipater size selam ederler. 22Mektubu yazıya geçiren ben Tertius, Rab'be ait biri olarak size selamlarımı gönderirim. 23-24*Ben Pavlus'a ve bütün inanlılar topluluğuna konukseverlik eden Gayus size selam eder. Kent haznedarı Erastus'un ve Kuartus kardeşin size selamları var. 25Tanrı, duyurduğum Müjde ve İsa Mesih'le ilgili bildiri uyarınca, sonsuz çağlardan beri saklı tutulan sırrı açıklayan vahiy uyarınca sizi ruhça pekiştirecek güçtedir. 26O sır şimdi aydınlığa çıkarılmış ve öncesiz Tanrı'nın buyruğuna göre peygamberlerin yazıları aracılığıyla bütün ulusların iman ederek söz dinlemesi için bildirilmiştir. 27Bilge olan tek Tanrı'ya İsa Mesih aracılığıyla sonsuza dek yücelik olsun! Amin.

AÇIKLAMA: Romalılara olan mektubunu bitirirken Elçi Pavlus özel isteklerini ve selamlarını iletir. Başta adı geçen Fibi kardeş muhtemelen mektubu Roma Kilisesine taşıyacak olan kişidir. Sonra Pavlus Roma’da tanıdığı herkese tek tek selamını iletir. Kendisi hiç oraya uğramadığı halde pek çok kardeşle samimi olduğunu görebiliyoruz. Buradan ilk Kilise çağında imanlıların birbirine ne kadar bağlı olduğunu görebiliyoruz. Onlar koca bir aileydiler. Aynı zamanda Elçinin sözlerinden Roma’da birden çok kilise ya da ev topluğu olduğu anlaşılmaktadır. Böylece Pavlus her birinin değerini ve emeğini tek tek dile getirir. Aynı zamanda Pavlus yanında bulunan bazı kardeşlerinin selamını da iletir.
	Mektubu kapatmadan önce Pavlus çok önemli son bir uyarıda bulunmak istiyor. Kilisede ayrılıklara ve sapmalara neden olacak sahte öğretmenlere karşı telkinde bulunuyor. Bunlar kendilerine imanlı süsü verir ama esas gizliden zehir saçıyorlar. İncil’in pek çok yerinde bu tür sahte öğretmenlere karşı uyarılar gözükür. Elçi Petrus şöyle der: ‘Bunlar kendilerini satın alan Efendi’yi bile yadsıyarak gizlice aranıza yıkıcı öğretiler sokacaklar (2.Petrus 2:1).’ Bunlarda Mesih’in değil Mesih Karşıtı yani Şeytan’ın ruhu etkindir (1.Yuhanna 4:3). Kilisenin başından beri Şeytan onu yok etmek için içine bu tür zehirli kök ekmeye çalıştı. Bunlar koyun postuna bürünmüş kurtlardır. Ayrıca bu tehlike her zaman sürüyor. Hatta Mesih’in dediğine göre son günlere yaklaştığımızda sahte peygamberler daha da türeyecektir (Matta 24:24). Bunlardan korunmak için imanlının en büyük kalkanı Tanrı’nın Sözüne boyun eğmesi. Böylece iyilikte gelişir ve kötülüğe karşı yabancılaşır. Sonunda Mesih gelip Şeytan’ın tüm bu oyunlarına son verecektir.
	Son olarak Pavlus müjdenin sırrına değinir. Bu sır Eski Antlaşma’da saklıydı ama İsa Mesih peygamberlerin sözleri uyarınca oraya çıktığında müjdenin sırrı gün ışığına çıkmış oldu. Kısacası söz konusu sır şu: İsa Mesih’e iman eden herkes kurtulur (bkz. Efesliler 3:1-11). Tanrı ayrım yapmadan Mesih’e iman eden herkese sonsuz yaşamı bağışlar. Pavlus’un Romalılarda uzun uzun açıkladığı müjde aslında böyle özetlenebilir: Mesih senin için öldü! Günahlarından af bulmak için İsa’ya teslim olman yeterli.
Ağustos 17
RABBİN AVLULARI
Mezmur 84
1  Ey Her Şeye Egemen RAB, Ne kadar severim konutunu! 2  Canım senin avlularını özlüyor, İçim çekiyor, Yüreğim, bütün varlığım Sana, yaşayan Tanrı'ya sevinçle haykırıyor. 3  Kuşlar bile bir yuva, Kırlangıç, yavrularını koyacak bir yer buldu Senin sunaklarının yanında, Ey Her Şeye Egemen RAB, Kralım ve Tanrım! 4  Ne mutlu senin evinde oturanlara, Seni sürekli överler! 5  Ne mutlu gücünü senden alan insana! Aklı hep Siyon'u ziyaret etmekte. 6  Baka Vadisi'nden geçerken, Pınar başına çevirirler orayı, İlk yağmurlar orayı berekete boğar. 7  Gittikçe güçlenir, Siyon'da Tanrı'nın huzuruna çıkarlar. 8  Ya RAB, Her Şeye Egemen Tanrı, duamı dinle, Kulak ver, ey Yakup'un Tanrısı! 9  Ey Tanrı, kalkanımıza bak, Meshettiğin krala lütfet! 10  Senin avlularında bir gün, Başka yerdeki bin günden iyidir; Kötülerin çadırında yaşamaktansa, Tanrım'ın evinin eşiğinde durmayı yeğlerim. 11  Çünkü RAB Tanrı bir güneş, bir kalkandır. Lütuf ve yücelik sağlar; Dürüstçe yaşayanlardan hiçbir iyiliği esirgemez. 12  Ey Her Şeye Egemen RAB, Ne mutlu sana güvenen insana!
AÇIKLAMA: Tanrı halkı için Yeruşalim’de bulunan Tapınak çok büyük önem taşıyordu. Kral Süleyman tarafından inşa edilen Tapınağın eşsiz mimarisi ve görkemli görünüşü gelen herkesi büyülüyordu. O yüzden daha bugün antik dünyanın yedi harikalarından biri olarak geçiyor. Ama Yahudilerin gözünde bu binayı kıymetli kılan ihtişamlı görünüşü ya da içinde bulunan altın eşyaları değildi, onlar için bu bina Tanrı’nın yeryüzündeki varlığını temsil ediyordu. Çok eskiden RAB Musa ile görüştüğünde İsrail halkı arasında yaşamak istediğini belirtti. Bunun için kendi mabedi olarak kutsal bir çadır yapmasını buyurdu (M.Çıkış 25). RAB bu yapının en ince ayrıntısına kadar bütün talimatlarını Sina Dağı’nın başında Musa’ya verdi. Buluşma Çadırı tamamlandığında RAB kutsal huzurunu temsil eden bulutla çadırı doldurdu, böylece halkının ortasında yaşayacağını gösterdi. Yaklaşık 450 sene sonra Davut tahta çıkınca Buluşma Çadırında Tanrı’nın tahtını temsil eden Antlaşma Sandığı için görkemli bir tapınak yapmak istedi. RAB bu onuru oğlu Süleyman’a verdi ve böylece harika bir tapınak yapıldı. İlerleyen yıllarda Yahudiler her yıl belirli bayram günlerinde Yeruşalim’e akın edip Tapınak’ta düzenlenen şenlik ve törelere katılırlardı. İşte zamanla bu bayramlara katılmak Yahudi halkının en büyük hasreti oldu.
Okuduğumuz mezmurda yazar Tanrı’nın konutunu temsil eden Tapınağa duyduğu sevgi ve özlemi dile getirir. Özellikle Yeruşalim’de yaşamayan kırdan gelen Yahudiler için yıldan yıla Yeruşalim’e varıp Tapınak’ta bulunmak çok büyük bir olaydı. Çünkü orada yaşanan bayram şenliği boyunca halk büyük bir sevinçle ilahiler söyleyerek Tanrı’ya birlikte tapınırdı. Tabi dışardan gelen kişiler özellikle Tapınak’ta görev yapan Levilileri kıskanırlardı. Aslında RAB başta tüm İsraillileri kahin olarak seçti ama sonra kendisine karşı gelmeleri üzerine bu onuru yalnızca Levi oymağından olanlara verdi (M.Çıkış 32). Bundan böyle Tapınak’ın günlük işleri yapmak olsun, kurbanları sunmak olsun hepsine Levililer bakıyordu. Tabi RAB’bin konutunda kutsallık çok önemliydi, dolayısıyla kahinler ve görevliler hep beyazlara bürünmüş pırıl pırıl dolaşırlardı. İşte bu manzarayı izleyen mezmurcu derin bir hasret çekerek şöyle der: ‘Senin avlularında bir gün, başka yerdeki bin günden iyidir.’ Yani bir yıl boyunca çekilen tüm dertler Tapınak’a gelinince unutuluyordu. Dünyada yaşanan tüm sorunlar RAB’bin huzuru karşısında eriyip gidiyordu. Bu şekilde RAB’bin halkı Tanrı’nın kutsallığını anarak dünyasal şeylerden arınıyorlardı. Tapınak’ta Tanrı’nın lütfunu ve gücünü andıkça ruhları tazeleniyordu.
İlginçtir ki Yeni Antlaşma’ya gelince Mesih de hep Tapınak’a geldi ve halka konuştu. Ne var ki halkın önderleri onu reddetmesi üzerinde RAB Tapınak’ın yıkım kararını bildirmek zorunda kaldı (Luka 19:41-44). Daha sonra Yahudiler tarafından dışlanan ilk Kilise topluluğu gittikçe kendini ruhsal bir tapınak olarak görmeye başladı. Elçi Petrus şöyle yazar: ‘O sizi diri taşlar olarak ruhsal bir tapınağın yapımında kullansın. Böylelikle, İsa Mesih aracılığıyla Tanrı’nın beğenisini kazanan ruhsal kurbanlar sunmak üzere kutsal bir kahinler topluluğu olursunuz (1.Petrus 2:5).’ Pavlus benzer şekilde Tanrı’nın yeni bir tapınak inşa ettiğini yazar (Efesliler 2:20-22). Ayrıca Tanrı’nın Ruhu vasıtasıyla bu diri tapınakta ikamet ettiğini belirtir (1.Korintliler 3:16-17). Anlaşılan şu ki Tanrı’nın yeni bir tapınağı var, o da kendisine iman eden hepimizden oluşan canlı bir meskendir. Dahası bu tapınakta sadece belirli görevliler değil, iman eden herkes RAB’bin hizmetine katılıyor (Vahiy 1:6). Her birimiz ruhsal bir kahin olarak RAB’bin huzuruna girip övgülerimizi sunabiliyor (İbraniler 13:15; 1 Petrus 2:9). Böylece artık kimseye imrenmeye gerek yok, RAB’bin içimize koyduğu Kutsal Ruh vasıtasıyla bireysel olarak ve toplumsal olarak devamlı Tanrı’mızın huzuruna cesaretle çıkabiliriz (İbraniler 4:14-16; 10:19-25).
Ağustos 18
RAB BARINAĞIMIZDIR
Mezmur 90 ve 91
90:1  Ya Rab, barınak oldun bize Kuşaklar boyunca. 2  Dağlar var olmadan, Daha evreni ve dünyayı yaratmadan, Öncesizlikten sonsuzluğa dek Tanrı sensin. 3  İnsanı toprağa döndürürsün, ‹‹Ey insanoğulları, toprağa dönün!›› diyerek. 4  Çünkü senin gözünde bin yıl Geçmiş bir gün, dün gibi, Bir gece nöbeti gibidir. 5  İnsanları bir düş gibi siler, süpürürsün, Sabah biten ot misali: 6  Sabah filizlenir, büyür, Akşam solar, kurur. 7  Eriyip bitiyoruz senin öfkenden, Kızgınlığından dehşete düşüyoruz. 8  Suçlarımızı önüne, Gizli günahlarımızı yüzünün ışığına çıkardın. 9  Gazabından kısalıyor günlerimiz, Bir soluk gibi tükeniyor yıllarımız. 10  Ömrümüz yetmiş yıl sürüyor, Bilemedin seksen, o da sağlıklıysak; En güzel yıllar da zahmetle, kederle geçiyor, Çabucak bitiyor, uçup gidiyoruz. 11  Kim bilir gazabının gücünü? Çünkü öfken sana duyulan korku kadar güçlüdür. 12  Bu yüzden günlerimizi saymayı bize öğret ki, Bilgelik kazanalım. 13  Vazgeç, ya RAB! Öfken ne zamana dek sürecek? Acı kullarına! 14  Sabah bizi sevginle doyur, Ömrümüz boyunca sevinçle haykıralım. 15  Kaç gün bizi sıkıntıya soktunsa, Kaç yıl çile çektirdinse, O kadar sevindir bizi. 16  Yaptıkların kullarına, Görkemin onların çocuklarına görünsün. 17  Tanrımız Rab bizden hoşnut kalsın. Ellerimizin emeğini boşa çıkarma. Evet, ellerimizin emeğini boşa çıkarma.
91:1  Yüceler Yücesi'nin barınağında oturan, Her Şeye Gücü Yeten'in gölgesinde barınır. 2  ‹‹O benim sığınağım, kalemdir›› derim RAB için, ‹‹Tanrım'dır, O'na güvenirim.›› 3  Çünkü O seni avcı tuzağından, Ölümcül hastalıktan kurtarır. 4  Seni kanatlarının altına alır, Onların altına sığınırsın. O'nun sadakati senin kalkanın, siperin olur. 5-6  Ne gecenin dehşetinden korkarsın, Ne gündüz uçan oktan, Ne karanlıkta dolaşan hastalıktan, Ne de öğleyin yok eden kırgından. 7  Yanında bin kişi, Sağında on bin kişi kırılsa bile, Sana dokunmaz. 8  Sen yalnız kendi gözlerinle seyredecek, Kötülerin cezasını göreceksin. 9  Sen RAB'bi kendine sığınak, Yüceler Yücesi'ni konut edindiğin için, 10  Başına kötülük gelmeyecek, Çadırına felaket yaklaşmayacak. 11  Çünkü Tanrı meleklerine buyruk verecek, Gideceğin her yerde seni korusunlar diye. 12  Elleri üzerinde taşıyacaklar seni, Ayağın bir taşa çarpmasın diye. 13  Aslanın, kobranın üzerine basıp geçeceksin, Genç aslanı, yılanı çiğneyeceksin. 14  ‹‹Beni sevdiği için Onu kurtaracağım›› diyor RAB, ‹‹Beni iyi tanıdığı için Ona kale olacağım. 15  Bana seslenince onu yanıtlayacağım, Sıkıntıda onun yanında olacağım, Kurtarıp yücelteceğim onu. 16  Onu uzun ömürle doyuracak, Ona kurtarışımı göstereceğim.››
AÇIKLAMA: Hangi yaşlı insana sorarsanız sorun, her zaman hayatlarının ne kadar hızlı geçtiğini söylerler. Gecenin bir rüyası gibi birden yok olup gidiyor. Bu mezmur Musa’nın bestelediği ender eserlerinden biri. Bu sırada seksen yaşın üzerinde olan Musa, İsrailoğulları’na çölde önderlik yapıyordu. Yaşı bir hayli ilerlemiş biri olarak Musa insan ömrünün ne kadar çabuk ve acımaz geçtiğini dile getirir. Ancak Musa için önemli bir fark var ki onun için hayat anlamsız değil, çünkü boş gibi görünün bu kısa ömür Tanrı’nın ellerinde geçtiği sürece çok daha kapsamlı ve ebedi bir maksada hizmet eder. Mezmurun başından beri Musa Tanrı’yı göksel bir barınağa benzetir. Barınak derken, tehlikeden saklanmak için sığınacak güvenli bir yer ya da sıcak bir yuva demek istiyor. Zamanın yırtıcı rüzgârları tüm herkesin üzerinden geçiyor, ancak RAB’be sığınan güvende olur. Çünkü bir tek RAB Tanrı ezelden ebede değişmeyen varlıktır. İnsan ve içinde yaşadığı dünya düzeni her zaman yıpranmaya ve dağılmaya meyilli. Adem’den bu yana tüm hepimiz eninde sonunda toprağa dönüyoruz çünkü günahın kaderi budur (Yaratılış 3:19). İsyanımızdan dolayı RAB dünyamızı amaçsızlığa teslim etmiştir (Romalılar 8:19-22) ve bütün insanlar gazabından payını alır. Modern dünyamızın tüm teknolojik gücüne karşın insan gözümüzün önünde eriyip gidiyor. Kimse ölüme engel olamıyor, hayat ‘çabucak bitiyor, uçup gidiyoruz.’
Peki dünyayı ezip geçen Tanrı’nın gazabı karşısında insan ne yapabilir? Hamdolsun ki RAB bizi çaresiz bırakmadı, bizi yaratan yüce RAB’bin merhametine sığınabiliriz. ‘Gazap çocukları’ olan bizler sayısız günahlarımızdan dolayı ruhsal açıdan ölü olmamıza rağmen ‘merhameti bol olan Tanrı bizi Mesih’te yaşama döndürdü (Efesliler 2:1-4).’ İsa Mesih hak ettiğimiz gazabı kendi üzerine çekerek, çarmıhta günahlarımızın bedelini ödedi, dahası üçüncü gün ölümden dirilerek kendisine iman eden tüm herkese sonsuz yaşamı sundu (Romalılar 6:23). Tabi ki bu bozulmuş dünyada yaşadığımız sürece yine de sıkıntılar yaşayacağız. Günaha bulaşmış bedenimizin de çürümez olarak dirilmek üzere bir gün ölüme boyun eğmesi gerek. O zamana kadar ne yapabiliriz? Musa’nın önerilerine bir bakalım. Öncellikle RAB’den şunu diler: ‘Günlerimizi saymayı bize öğret ki, bilgelik kazanalım.’ Gün saymak her günün değerini bilip tam tamına yaşamak demektir. Elçi Pavlus benzer şekilde bizi günlük fırsatları değerlendirmeye çağırır (Efesliler 5:16). Ne yazık ki çoğumuzun hayatı monotonlaşmıştır ve tadı kalmamıştır oysa ki Mesih bize ‘bol yaşam’ vermeye geldi (Yuhanna 10:10). Aslında bunun için Musa’nın da tespit ettiği gibi bilgelik gerek. Bilgelik bilgi sahibi olmaktan öte, bildiklerimizin doğrultusunda yaşamayı bilmek demek. Mesele çok şey bilmek değil, bildiklerimizi hayata ne kadar geçirebildiğimizdir. Biliyoruz ki RAB bize engin sevgisi ve eşsiz sevincini bağışlamıştır, ama önemli olan bunları günlük hayatımızda etkinleştirmektir. Bunun için RAB’bin buyruklarına sadık kalarak günbegün merhameti ve gücünden esinlenmek. Ancak o zaman hayatımız boşa gitmeyip Tanrı’nın amaçladığı hedefe ulaşacaktır.
Bir sonraki mezmur RAB’be sığınan insanın hissettiği güveni ve sevinci dile getirir. Tanrı’nın gölgesine barınan kişi hiç bir şeyden korkmaz. Ne hastalıktan, ne saldırıdan ne da ölümden korkar çünkü RAB’bin hep yanında olduğunu bilir. İmanlı bu kişi için Tanrı güçlü bir kaledir, içinde barındığı bir çadırdır. Başına gelebilecek en kötü şey bile, yani ölüm, onun gözünü korkutmaz çünkü ölünce RAB’bin yanına geçeceğini bilir. On ikinci ayetin belirttiği gibi melekler onu elleri üzerinde kutsalların diyarına taşıyacaklar. Benzer ifadeyi ölen imanlı Lazar için okuyoruz, ‘melekler onu alıp İbrahim’in yanına götürdüler’ (Luka 16:22). RAB’bin imanlı için vaadi de şöyle geçiyor: ‘Beni sevdiği için onu kurtaracağım, beni iyi tanıdığı için ona kale olacağım.’ Anlaşılan şu ki normal şartlarda boş geçinen bu hayattan anlamlı bir eser çıkarmak istiyorsak her gün Tanrı’nın sevgisiyle dolup taşarak O’nu daha derinden tanıma yolunda ilerlemeliyiz.
Ağustos 19
PAVLUS’UN UMUDU
1.Korintliler 1:1-9
1-3  Tanrı'nın isteğiyle Mesih İsa'nın elçisi olmaya çağrılan ben Pavlus ve kardeşimiz Sostenis'ten Tanrı'nın Korint'teki kilisesine selam! Mesih İsa'da kutsal kılınmış, kutsal olmaya çağrılmış olan sizlere ve hepimizin Rabbi İsa Mesih'in adını her yerde anan herkese Babamız Tanrı'dan ve Rab İsa Mesih'ten lütuf ve esenlik olsun. 4  Tanrı'nın Mesih İsa'da size bağışladığı lütuftan ötürü sizin için her zaman Tanrım'a şükrediyorum. 5-6  Mesih'le ilgili tanıklığımız sizde pekiştiği gibi Mesih'te her bakımdan -her tür söz ve bilgi bakımından- zenginleştiniz. 7  Şöyle ki, Rabbimiz İsa Mesih'in görünmesini beklerken hiçbir ruhsal armağandan yoksun değilsiniz. 8  Rabbimiz İsa Mesih kendi gününde kusursuz olmanız için sizi sonuna dek pekiştirecektir. 9  Sizleri Oğlu Rabbimiz İsa Mesih'le paydaşlığa çağıran Tanrı güvenilirdir.
AÇIKLAMA: Belirttiğimiz gibi Pavlus Korint Kilisesi hakkında pek çok olumsuz şey duydu ama mektubuna başlarken oradaki imanlılara karşı karamsar ya da umutsuz bir tavır sergilemeyi reddediyor. Aksine onlara Mesih’in sevgisiyle yaklaşıyor. Diğer mektuplarında olduğu gibi Pavlus öncellikle kendini ‘Mesih’in elçisi’ olarak tanıtır. Bununla Pavlus burada kendi fikirlerini değil Rab’bin sözlerini ilettiğini hatırlatmak ister. Yanında Sostenis isminde bir kardeş de vardı. Büyük olasılıkla bu adam bir kaç yıl önce Korint’te Yahudiler’den yargıç önünde dayak yiyen havra yöneticisiydi (Elç. İşleri 18:17). Demek ki sonradan o da imana geldi. Sonra Pavlus mektubu okuyacak olan Korint imanlıları ile ilgili ilginç bir cümle kurar: ‘İsa’da kutsal kılınmış, kutsal olmaya çağrılmış olan sizlere...’ Bunda Pavlus onların şimdiden Mesih aracılığıyla kutsal olduklarını vurgulamakla birlikte aynı zamanda bu kutsal konuma yaraşır bir şekilde yaşamaları gerektiğini de vurgular. Rab’bin Sözü’nde bu çok önemli bir gerçek: Rab’bin gözünde biz şimdiden kutsalız, ama pratik yönden kendimizi günbegün kutsallık içinde yaşamaya adamalıyız. Tanrı daha şimdiden bizi kutsal çocukları olarak görür, çünkü ne olacağımız kesinleşmiştir (Romalılar 8:29-30). Yine dünyada yaşadığımız sürece bu yüce konumumuza yaraşır bir hayat yaşamaya özen göstermeliyiz (2.Korintliler 7:1). Bir gün Rab’bin huzuruna eriştiğimizde pratik hayatımız ile ruhsal konumumuz arasındaki mesafe kapanacak ve tam anlamıyla kusursuz ve kutsal olacağız (1.Yuhanna 3:1-3).
Pavlus’un baştan beri bu konuların üzerinde durması çok önemli çünkü dışarıdan baktığımızda Korintli kardeşleri hiç de kutsal gibi durmuyorlardı. Ama Pavlus’un ve Rab’bin bakış açısından onlar yine de kutsaldılar. Bazıları pratik hayatlarında Rab’be ihanet etmiş olabilir ama Rab onlardan vazgeçmiş değildir. Ardından Pavlus lütuftan söz eder. Her şeye rağmen Elçi Pavlus onlar için şükrediyor çünkü Rab’bin lütfunun boş olmadığını biliyordur. Aslında Rab onlara birçok konuda lütfunu bağışladı. Müjdeyi Pavlus’tan duyduktan sonra imanda bayağı güçlendiler. Dahası gittikçe büyüyen Korint topluluğu her tür ruhsal armağanla da donamış olarak pekişti. Ruhsal armağan dediği, topluluğu geliştirmek üzere her imanlıya verilen ruhsal kabiliyetler demek istiyor. Pavlus’un dediğine göre oradaki topluluk ‘her tür söz ve bilgi bakımından’ oldukça zengindi. Ne var ki Tanrı’nın bu olağanüstü lütfuna rağmen Mesih’te kenetlenmek yerine birbirilerini parçalamaya başladılar. Aralarında bölünmeler vardı, çekememezlik, ahlaksızlık ve daha neler. Yine de Pavlus ümitsiz değildir. Rab İsa Mesih’in onlarla sonuna kadar ilgileneceğini söyler. Çünkü Rab başlattığı işi her zaman bitirir (Filipililer 1:6). Nitekim Rab bizi artık ailesinin bir üyesi olarak görür böylece çocuğundan vazgeçmesi mümkün değil. Bizi kutsal paydaşlığa çağıran Rab sonuna kadar güvenilirdir. Sonuç olarak Korint’te baş gösteren tüm sorunlara rağmen Pavlus baştan beri Rab’bin her şeyi harika bir şekilde çözeceğine inandığını belirtir.
Ağustos 20
TANRI’NIN BİLGELİĞİ
1.Korintliler 1:10-31
10  Kardeşler, Rabbimiz İsa Mesih'in adıyla yalvarıyorum: Hepiniz uyum içinde olun, aranızda bölünmeler olmadan aynı düşünce ve görüşte birleşin. 11  Kardeşlerim, Kloi'nin ev halkından aranızda çekişmeler olduğunu öğrendim. 12  Şunu demek istiyorum: Her biriniz, ‹‹Ben Pavlus yanlısıyım››, ‹‹Ben Apollos yanlısıyım››, ‹‹Ben Kefas yanlısıyım›› ya da ‹‹Ben Mesih yanlısıyım›› diyormuş. 13  Mesih bölündü mü? Sizin için çarmıha gerilen Pavlus muydu? Pavlus'un adıyla mı vaftiz edildiniz? 14-15  Hiç kimse benim adımla vaftiz edildiğinizi söylemesin diye Krispus'la Gayus'tan başka hiçbirinizi vaftiz etmediğim için Tanrı'ya şükrediyorum. 16  Evet, bir de İstefanas'ın ev halkını vaftiz ettim; bunun dışında kimseyi vaftiz ettiğimi anımsamıyorum. 17  Çünkü Mesih beni vaftiz etmeye değil, Mesih'in çarmıhtaki ölümü boşa gitmesin diye, bilgece sözlere dayanmaksızın Müjde'yi yaymaya gönderdi. 18  Çarmıhla ilgili bildiri mahva gidenler için saçmalık, biz kurtulmakta olanlar içinse Tanrı gücüdür. 19  Nitekim şöyle yazılmıştır: ‹‹Bilgelerin bilgeliğini yok edeceğim, Akıllıların aklını boşa çıkaracağım.›› 20  Hani nerede bilge kişi? Din bilgini nerede? Nerede bu çağın hünerli tartışmacısı? Tanrı dünya bilgeliğinin saçma olduğunu göstermedi mi? 21  Mademki dünya Tanrı'nın bilgeliği uyarınca Tanrı'yı kendi bilgeliğiyle tanımadı, Tanrı iman edenleri saçma sayılan bildiriyle kurtarmaya razı oldu. 22  Yahudiler doğaüstü belirtiler ister, Grekler'se bilgelik arar. 23  Ama biz çarmıha gerilmiş Mesih'i duyuruyoruz. Yahudiler bunu yüzkarası, öteki uluslar da saçmalık sayarlar. 24  Oysa Mesih, çağrılmış olanlar için -ister Yahudi ister Grek olsun- Tanrı'nın gücü ve Tanrı'nın bilgeliğidir. 25  Çünkü Tanrı'nın ‹‹saçmalığı›› insan bilgeliğinden daha üstün, Tanrı'nın ‹‹zayıflığı›› insan gücünden daha güçlüdür. 26  Kardeşlerim, aldığınız çağrıyı düşünün. Birçoğunuz insan ölçülerine göre bilge, güçlü ya da soylu kişiler değildiniz. 27  Ne var ki, Tanrı bilgeleri utandırmak için dünyanın saçma saydıklarını, güçlüleri utandırmak için de dünyanın zayıf saydıklarını seçti. 28  Dünyanın önemli gördüklerini hiçe indirmek için dünyanın önemsiz, soysuz, değersiz gördüklerini seçti. 29  Öyle ki, Tanrı'nın önünde hiç kimse övünemesin. 30  Ama siz Tanrı sayesinde Mesih İsa'dasınız. O bizim için tanrısal bilgelik, doğruluk, kutsallık ve kurtuluş oldu. 31  Bunun için yazılmış olduğu gibi, ‹‹Övünen, Rab'le övünsün.››
AÇIKLAMA: Şimdi Pavlus Korint topluluğunda baş gösteren belki en temel ve en ciddi soruna odaklanır, o da bölünmeler. Daha önce gördüğümüz gibi Korint şehri oldukça kozmopolit bir yapıya sahipti, her yerden her tür insan barındırıyordu. İşte bu karmaşık ortamda yetişen kilise topluluğu da kısa bir süre içinde sıkıntılar yaşamaya başladı. Kimisi kiliseyi kuran Pavlus’u seviyordu, kimisi Mesih’in en yakın havarilerinden biri Petrus’u (Kefas) tutuyordu, başkaları sonradan gelen ve son derece etkileyici vaiz olan Apollos’un yanlısıydı, bazısı ise sadece Mesih’e ait olduklarını savunuyordu. Böylece kilise resmen parçalandı. Her grup taraftar toplayıp diğerlerine karşı cephe alıyordu. Aralarında sahte bazı öğretmenlerin olduğu da anlaşılıyor. Bu durum karşısında Pavlus ne yapabilirdi? Pavlus öncellikle onları uyum içinde olmaya, aynı düşünce ve görüşte birleşmeye çağırır. Ama birbirinden bu kadar farklı kişiler nasıl birleşebilir? Pavlus hepsinin ortak değeri olan İsa Mesih’i hatırlatır. Sonra kendisinden örnek vererek kendisinin hiç bir insanı kurtaramadığını belirtir, ancak Mesih’in çarmıhtaki kefareti kurtuluş sağlayabilir. Dahası vaftiz olurken her hangi bir elçinin isminde değil, İsa Mesih’in adıyla vaftiz olduklarını hatırlatır. Hatta bunun için Pavlus özellikle kimseyi vaftiz etmemeye özen gösteriyordu, bu görevi büyük olasılıkla yerli önderlere bırakırdı. Çünkü kimsenin kendisine fazla bağlı olmasını istemiyordu. Kısacası Pavlus tüm kardeşlerin dikkatini İsa Mesih’in üzerinde toplamaya çalışır. Bizi kurtaran ve bir yapan O’dur.
	Ardından Pavlus Tanrı’nın gücüne ve bilgeliğine dikkatimizi çeker. Anlaşılan Korintli kardeşleri hep kendilerini öbürlerinden daha üstün, daha bilge göstermeye çalışıyorlardı. İşte kilisede gelişen taraftarlık mevzusunun kökü esas ben-merkezcilik yani kibirdi. Böylece başkalarını kendi görüşüne çeken kişiler gruplar oluşturup kendilerini diğerlerinden daha güçlü ve bilgili lanse ediyordu. Ama Pavlus onlara Mesih olmadan bir hiç olduklarını hatırlatmak ister. Çünkü hepimiz sonuçta çarmıha gerilen birinin ardından gidiyoruz, yani kendini tam anlamıyla alçaltan birinin peşindeyiz, o halde böbürlenmenin ne anlamı olabilir ki? İlerleyen ayetlerde Pavlus müjdenin, yani çarmıha gerilen birinin aracılığıyla kurtuluşa erişmenin, sıradan insanların bakış açısından ne kadar saçma olduğunu gösterir. Zaten Rab baştan beri dünyanın beklediğinden tam tersi bir şey yapacağını belirtti, böylece Tanrı olağanüstü gücünü sergilemiş oldu. İnsanlar Tanrı’nın akıllı ve bilgili kişileri kendine çekeceğini beklerken Rab hiç beklenmedik dünyanın boş dediği insanları seçmeyi yeğledi. Örneğin Mesih’in 12 havarisine baktığımızda bilge denilecek bir kişiye bile rastlamıyoruz. Şimdi de kiliselerimize bakarsak kaç tane ‘bilge’ kişi görüyoruz? Yok denecek kadar az! İşte burada Rab’bin büyük hikmetini yine görebiliyoruz. İnsanlar kendi büyük bilgeliğiyle değil sade iman sözüyle Mesih’e yaklaşabilir. Pavlus’un gününde müjdenin bu yönü hem Yahudiler hem de Grekler için büyük bir engel oluşturuyordu. Yahudiler gökten gelen mucizevi bir şey bekliyorlardı, Grekler ise mantığa uygun bir şeyler arıyorlardı. Mesih ise sıradan bir insan olarak gelip canını çarmıhta tüm insanlar için bağışlayarak kurulan tüm tabuları yıktı. İşte tüm elçilerin ortak mesajı da buydu: Çarmıha gerilen İsa Mesih. Bu da Tanrı’nın gücü ve bilgeliğinin simgesi oldu. Hatta Pavlus’un belirttiği gibi dünyanın ‘Tanrı’nın saçmalığı ya da zayıflığı’ dediği çarmıh olayı aslında tarihin en büyük zaferidir. Çünkü Tanrı bu şekilde dünyanın bütün günahlarına bir kerede olağanüstü bir çare sağlamış oldu.
	Sonuç olarak Pavlus, Korint kilisesinde yaşanan bölünmeleri çözmek için sorunlara odaklanmak yerine, onları birleştiren daha büyük bir değere odaklanmayı seçer. Ama neden? Çünkü çarmıhın gölgesinde kibir biter. Tüm herkes için canını veren Mesih’in karşısında egonun hiç bir anlamı kalmaz. İsa’yı izleyen bizler de O’nun yüce fedakârlığını düşündükçe er ya da geç kendi kendimizi önemsemekten vazgeçeceğiz. Çünkü Tanrı sayesinde hepimiz Mesih İsa’da biriz. O da tüm hepimize tanrısal bilgelik, doğruluk, kutsallık ve kurtuluş kaynağı oldu. O yüzden böbürlenmek gerekirse, kendi bilgeliğimizle ya da gücümüzle değil, İsa Mesih’le övünebiliriz.

Ağustos 21
MESİH’İN DÜŞÜNCESİ
1.Korintliler 2:1-16
1  Kardeşler, Tanrı'yla ilgili bildiriyi duyurmak için size geldiğimde, söz ustalığıyla ya da üstün bilgelikle gelmedim. 2  Aranızdayken, İsa Mesih'ten ve O'nun çarmıha gerilişinden başka hiçbir şey bilmemeye kararlıydım. 3  Size zayıflık ve korku içinde geldim, tir tir titriyordum! 4  Sözüm ve bildirim, insan bilgeliğinin ikna edici sözlerine değil, Ruh'un kanıtlayıcı gücüne dayanıyordu. 5  Öyle ki, imanınız insan bilgeliğine değil, Tanrı gücüne dayansın. 6  Gerçi olgun kişiler arasında bilgece sözler söylüyoruz; ama bu bilgelik ne şimdiki çağın, ne de bu çağın gelip geçici önderlerinin bilgeliğidir. 7-8  Tanrı'nın saklı bilgeliğinden gizemli biçimde söz ediyoruz. Zamanın başlangıcından önce Tanrı'nın bizim yüceliğimiz için belirlediği bu bilgeliği bu çağın önderlerinden hiçbiri anlamadı. Anlasalardı yüce Rab'bi çarmıha germezlerdi. 9  Yazılmış olduğu gibi, ‹‹Tanrı'nın kendisini sevenler için hazırladıklarını Hiçbir göz görmedi, Hiçbir kulak duymadı, Hiçbir insan yüreği kavramadı.›› 10  Oysa Tanrı Ruh aracılığıyla bunları bize açıkladı. Çünkü Ruh her şeyi, Tanrı'nın derin düşüncelerini bile araştırır. 11  İnsanın düşüncelerini, insanın içindeki ruhundan başka kim bilebilir? Bunun gibi, Tanrı'nın düşüncelerini de Tanrı'nın Ruhu'ndan başkası bilemez. 12  Tanrı'nın bize lütfettiklerini bilelim diye, bu dünyanın ruhunu değil, Tanrı'dan gelen Ruh'u aldık. 13  Ruhsal kişilere ruhsal gerçekleri açıklarken, Tanrı'nın lütfettiklerini insan bilgeliğinin öğrettiği sözlerle değil, Ruh'un öğrettiği sözlerle bildiririz. 14  Doğal kişi, Tanrı'nın Ruhu'yla ilgili gerçekleri kabul etmez. Çünkü bunlar ona saçma gelir, ruhça değerlendirildikleri için bunları anlayamaz. 15  Ruhsal kişi her konuda yargı yürütebilir, ama kimse onun hakkında yargı yürütemez. 16  ‹‹Rab'bin düşüncesini kim bildi ki, O'na öğüt verebilsin?›› Oysa biz Mesih'in düşüncesine sahibiz.
AÇIKLAMA: Gördüğümüz gibi insan ne kendi üstün bilgeliğiyle ne de ait olduğu grupla övünebilir, ancak Tanrı’nın Mesih aracılığıyla bize sağladığı olağanüstü lütufla övünebiliriz. İsa Mesih’e iman eden bizler Tanrı’dan gelen olağanüstü bir bilgeliğe sahibiz ama bu bizi bilgiçlik taslamaya değil alçakgönüllülükle birbirimize hizmet etmeye özendirir. Bölümün başında Pavlus kendi hayatından örnek verir. Atina’dan son derece kozmopolit Korint kentine ilk geldiğinde Pavlus bayağı kaygılıydı. Atina’da iman eden pek olmadı, acaba ahlaksızlığıyla tanınan Korintliler nasıl karşılık vereceklerdi. Atina’dakiler gibi Pavlus filozof ya da entelektüel takılıp havalı bir tavırla Korint halkına yönelebilirdi, ama bunu yapmadı. Aksine Pavlus yalnız çarmıha gerilmiş İsa’yı duyurmaya kararlıydı. Atina’da Mesih’in ölümü ve dirilişinden söz ettiğinde herkes onunla alay etti ama Pavlus Korint’e gelince yine temel mesajından vazgeçmedi. Başkaları gibi Pavlus insanları kendi üstün bilgeliğiyle ya da söz ustalığıyla etkilemeye çalışmadı, yalnızca Kutsal Ruh’un verdiği güç ve hikmetle hareket etti. Bu çok önemlidir. Bugün dahi akıllı ve bilgili her hangi biri arkasında bir grup mürit toplayabilir ama Tanrı’dan olup olmadığını nasıl bileceğiz? Hatta bazen kilise içinde de, Korint’te olduğu gibi, etrafında bir grup oluşturan öğretmenler de çıkabilir. Bu durumda her zaman şunu sormalıyız: Kişi kendini mi yoksa Mesih’i mi yüceltiyor? Ayrıca kişinin bilgeliği kendi tecrübelerine mi dayalı yoksa Kutsal Ruh’un kanıtlayıcı gücünden mi kaynaklanıyor?
	İlerleyen ayetlerde Pavlus Tanrı’nın harika bilgeliğini açıklamaya başlar. Tanrı’yı tanımayan bu çağın bilginlerinin bu bilgeliğin sırrını, yani müjdenin gücünü, çözmeleri mümkün değil. Aslında Rab dünyanın başından beri müjdenin yolunu hazırlıyordu ama çoğu insan bundan habersizdi. Hatta bu müjdenin yolunu hazırlayan Yahudi ulusu bile Tanrı planının zirvesine geldiklerine kilit rolü oynayan İsa Mesih’i tanıyamadılar. Onlar kendi aralarında koltuk kavgasına devam ederken beklenen büyük kurtarıcıyı tamamen kaçırıp çarmıha gerdiler. Aslında buna şaşırmamalıyız çünkü Rab peygamberler aracılığıyla çoğu insanın Tanrı’nın kendisini sevenler için hazırladığı büyük planı kavrayamayacağını söyledi bile. Rab tüm uluslar için mükemmel bir kurtuluş hazırladı ama seçtiği halk gelen kurtarıcıyı ölüme teslim etti. İlginç tarafı şu ki bu da Tanrı’nın planı dâhilindeydi ve sonuçta İsa Mesih çarmıha gerilip üçüncü gün ölümden dirilerek iman eden tüm herkes için sonsuz yaşamı elde etti. Ne var ki, herkes bunu henüz anlamıyor. Ancak Kutsal Ruh’un dokunduğu insanların gözleri açılınca bu derin sırrın anlamını kavrayabiliyor. Ruh derken Tanrı’nın her şeyini bilen kendi Ruhu’nu kastediyoruz. İşte Mesih’in de vaat ettiği gibi kendisine iman eden herkese Kutsal Ruh gelir ve içinde yaşamaya başlar (Yuhanna 7:38-39). Böylece Pavlus’un öğrettikleri ne kendi tecrübelerine ne de üstün bilgeliğine dayanıyordu, tersine Tanrı’nın düşüncelerini açıklayan Kutsal Ruh’a dayanıyordu. Doğal olarak herkes bunu anlayamıyordu, çünkü ancak ruhsal kişiler Ruh’un gerçeklerini kavrayabilir. Ne yazık ki Korint topluluğundakiler pek ‘ruhsal’ değillerdi o yüzden Pavlus’un ne demek istediklerini anlayamıyorlardı. Kutsal Ruh’un hikmeti ve gücüyle hareket eden kişi aslında her tur ruhsal sorunun üstesinden gelebilir. Ama benliğe göre hareket eden kişi bunlara yabancı kalır. Sonuç olarak Pavlus bundan böyle yazdıklarını kendi hikmetiyle değil Kutsal Ruh’un esinlenmesiyle yazdığını belirtir. Tüm bunlarda İsa Mesih ve çarmıhı hep ön planda olacaktır. İşte Mesih’in düşüncesi budur!

Ağustos 22
TANRI’NIN TAPINAĞI
1.Korintliler 3:1-23
1  Kardeşler, ben sizinle ruhsal kişilerle konuşur gibi konuşamadım. Benliğe uyanlarla, Mesih'te henüz bebeklik çağında olanlarla konuşur gibi konuştum. 2  Size süt verdim, katı yiyecek değil. Çünkü katı yiyeceği henüz yiyemiyordunuz. Şimdi bile yiyemezsiniz. 3  Çünkü hâlâ benliğe uyuyorsunuz. Aranızda kıskançlık ve çekişme olması, benliğe uyduğunuzu, öbür insanlar gibi yaşadığınızı göstermiyor mu? 4  Biriniz, ‹‹Ben Pavlus yanlısıyım››, ötekiniz, ‹‹Ben Apollos yanlısıyım›› diyorsa, öbür insanlardan ne farkınız kalır? 5  Apollos kim, Pavlus kim? İman etmenize aracı olmuş hizmetkârlardır. Rab her birimize bir görev vermiştir. 6  Tohumu ben ektim, Apollos suladı. Ama Tanrı büyüttü. 7  Önemli olan, eken ya da sulayan değil, ekileni büyüten Tanrı'dır. 8  Ekenle sulayanın değeri birdir. Her biri kendi emeğinin karşılığını alacaktır. 9  Biz Tanrı'nın emektaşlarıyız. Sizler de Tanrı'nın tarlası, Tanrı'nın binasısınız. 10  Tanrı'nın bana lütfettiği görev uyarınca bilge bir mimar gibi temel attım, başkaları da bu temel üzerine inşa ediyor. Herkes nasıl inşa ettiğine dikkat etsin. 11  Çünkü hiç kimse atılan temelden, yani İsa Mesih'ten başka bir temel atamaz. 12  Bu temel üzerine kimi altın, gümüş ya da değerli taşlarla, kimi de tahta, ot ya da kamışla inşa edecek. 13  Herkesin yaptığı iş belli olacak, yargı günü ortaya çıkacak. Herkesin işi ateşle açığa vurulacak. Ateş her işin niteliğini sınayacak. 14  Bir kimsenin inşa ettikleri ateşe dayanırsa, o kimse ödülünü alacak. 15  Yaptıkları yanarsa, zarar edecek. Kendisi kurtulacak, ama ateşten geçmiş gibi olacaktır. 16  Tanrı'nın tapınağı olduğunuzu, Tanrı'nın Ruhu'nun sizde yaşadığını bilmiyor musunuz? 17  Kim Tanrı'nın tapınağını yıkarsa, Tanrı da onu yıkacak. Çünkü Tanrı'nın tapınağı kutsaldır ve o tapınak sizsiniz. 18  Kimse kendini aldatmasın. Aranızdan biri bu çağın ölçülerine göre kendini bilge sanıyorsa, bilge olmak için ‹‹akılsız›› olsun! 19  Çünkü bu dünyanın bilgeliği Tanrı'nın gözünde akılsızlıktır. Yazılmış olduğu gibi, ‹‹O, bilgeleri kurnazlıklarında yakalar.›› 20  Yine, ‹‹Rab bilgelerin düşüncelerinin boş olduğunu bilir›› diye yazılmıştır. 21  Bu nedenle hiç kimse insanlarla övünmesin. Çünkü her şey sizindir. 22  Pavlus, Apollos, Kefas, dünya, yaşam ve ölüm, şimdiki ve gelecek zaman, her şey sizindir. 23  Siz Mesih'insiniz, Mesih de Tanrı'nındır.
AÇIKLAMA: Farklı gruplara bölünen Korint topluluğunun yeniden birleşmeye ihtiyacı vardı. Ama neyin etrafında birleşecekler? Mektubun başında gördüğümüz gibi kimisi Petrus’u tutardı, kimisi Pavlus’u, kimisi ise Apollos’u, fakat Elçi Pavlus’un vurguladığı gibi esas önemli olan İsa Mesih’e tutunmaktır. Kilisede hizmet eden her öğretmen ve vaizin önemli bir yeri olur tabi ama hiç kimse Mesih’in yerini alamaz. Çünkü inancımızın temel taşı İsa Mesih’tir. Tabi ki dünyasal gözle bakan kişiler bunu önemsemeyebilir, hatta Korint imanlıları da ne yazık ki aynı tuzağa düştüler. Bizler de bazen belirli bir öğretiye ya da öğretmene o kadar bağlı olabiliyoruz ki ruhsal eksenimiz kayabiliyor. Bu açıdan Pavlus Korint kardeşlerini eleştiriyor, Mesih’te olgunlaşıp olaylara ruhsal gözle bakmak yerine benliğe uyarak kıskançlık ve çekişmeye dalıp gittiler. Pavlus onlara ilk gittiğinde elbette ki bebeklere mama verir gibi onlara çok zor ve derin öğretiler vermedi. Ne var ki bu yüzden bazısı Pavlus’un ‘hafif’ kaldığını söyleyerek onu küçümsediler. Pavlus ise üzülerek onların bebeklik çağından çok öteye geçemediklerini belirtir.
	Sonra Pavlus yine aralarında yaşanan bölünmelere odaklanır. Kiliseyi önce bir tarlaya benzetir. Baştan beri aralarında hizmet eden Pavlus müjdenin tohumunu ekendi. Ardından gelen Apollos da tohumu suladı, fakat büyümesini sağlayan ne Pavlus ne de Apollos’tu, Tanrı’ydı. Yani kilisede hizmet eden ne kadar etkili ve bilgili olursa olsun kilise topluluğunu büyütmeye gücü yoktur. Kilise kurucusu olsun, büyük vaiz olsun, herkes kendine düşen görevi yapar ve mutlaka ödülünü Rab’den alır fakat işin sonucu Rab’bin elindedir. Hizmet edenler bizler Tanrı’nın tarlasında çalışan emektaşlarıyız, O ise tarlanın sahibidir. Ardından Pavlus kiliseyi bir binaya benzetir. Önce mimar binanın hazırlığını yapar sonra inşaatçılar işe başlar. Herkes verilen talimatlara uygun bir şekilde inşa etmeli. Bu durumda Pavlus mimar gibi önce kilisenin temeli attı, ardından gelen Apollos ve diğer öğretmenler üzerinde inşa ettiler. Ancak Pavlus belirttiği gibi, herkes bir az farklı çalışsa da, temel değişmez, O da İsa Mesih (Efesliler 2:19-22). Temelin üzerinde bazısı çok sağlam iş yapabilir, bazısı beceremeyebilir ama günün sonunda her işin niteliğini Mesih sınayacaktır.  İsa Mesih ikinci gelişince önce kiliseyi karşısına alıp herkesi tek tek yargılayacaktır (Romalılar 14:10), özellikle kilisede hizmet edenler çok sıkı bir yargıdan geçecektir (Yakup 3:1). Yargı kürsüsü olarak bilenen bu olayda imanlıların hepsi kurtulacak ancak bazısı ödül almadan Rab’bin huzuruna geçecektir (2.Yuhanna 1:8). Pavlus bu olayı ateşle sınanan bir binaya benzetir. Kullanılan malzeme değersizse, saman ve ot gibi, bina yanıp tükenir. Ama kullanılan malzeme altın ve taş gibi sağlamsa o zaman her türlü dayanır. Benzer şekilde kilisede hizmet edenler son derece dikkatli olmalı. Çünkü Rab yaptığımızın işin çokluğuna ya da güzelliğine değil, esas niteliğine bakar. Benliğe göre, yani kendimizi ön plana çıkartarak yapıldıysa, o hizmetin Rab’bin önünde bir değeri yoktur. Ama İsa Mesih’in yüceliği için yapılan hizmetin ödülü büyüktür.
	Kalan ayetlerde Pavlus binadan daha öteye gidip, kilisenin bir tür tapınak olduğunu belirtir. Tapınak demek Tanrı’ya adanmış kutsal bir mekân demek. Bununla kilisenin resmi binasını kastetmiyor tabi, aksine kilise topluluğunu oluşturan şahısların tümünü kastediyor çünkü hepimizde aynı Kutsal Ruh vardır. Ne yazık ki Korint’te bazıları kiliseyi kendi menfaatleri uyarınca yönlendirmeye çalışıyordu. Pavlus ise bunun yapanın Tanrı’dan büyük bir hüküm giyeceğini belirtir; çünkü kişi Tanrı’nın Tapınağına göz dikmiştir. Bu yüzden Pavlus imanlıları kendilerince ‘bilge’ değil, gerekirse dünyanın gözünde ‘akılsız’ olmaya çağırır. Akıllı gibi görünen öğretmenlerle övünmek yerine İsa Mesih’in şahsiyeti ve sade öğretileriyle övünmemiz gerek. Nitekim ona sahip olan diğer her şeye de sahip olmuş oluyor. Mesih’i geride bırakan herkes ise sonunda her şeyini kaybedecektir. O yüzden Rab’bin onurlandırmasından ve ödülünden mahrum olmamak için her şeyden önce baş olan Mesih’e tutunmaya özen gösterelim (Koloseliler 2:18-19).

Ağustos 23
PAVLUS’UN BABA YÜREĞİ
1.Korintliler 4:1-21
1  Böylece insanlar bizi Mesih'in hizmetkârları ve Tanrı'nın sırlarının kâhyaları saysın. 2  Kâhyada aranan başlıca nitelik güvenilir olmasıdır. 3  Sizin tarafınızdan ya da olağan bir mahkeme tarafından yargılanırsam hiç aldırmam. Kendi kendimi de yargılamıyorum. 4  Kendimde bir kusur görmüyorum. Ama bu beni aklamaz. Beni yargılayan Rab'dir. 5  Bu nedenle, belirlenen zamandan önce hiçbir şeyi yargılamayın. Rab'bin gelişini bekleyin. O, karanlığın gizlediklerini aydınlığa çıkaracak, yüreklerdeki amaçları açığa vuracaktır. O zaman herkes Tanrı'dan payına düşen övgüyü alacaktır. 6  Kardeşler, bizden örnek alarak, ‹‹Yazılmış olanın dışına çıkmayın›› sözünün anlamını öğrenmeniz için bu ilkeleri sizin yararınıza kendime ve Apollos'a uyguladım. Öyle ki, hiç kimse biriyle övünüp bir başkasını hor görmesin. 7  Seni başkasından üstün kılan kim? Tanrı'dan almadığın neyin var ki? Madem aldın, niçin almamış gibi övünüyorsun? 8  Zaten tok ve zenginsiniz! Biz olmadan krallar olmuşsunuz! Keşke gerçekten krallar olsaydınız da, biz de sizinle birlikte krallık etseydik! 9  Kanımca Tanrı biz elçileri, en geriden gelen ölüm hükümlüleri gibi gözler önüne serdi. Hem melekler hem insanlar için, bütün evren için seyirlik oyun olduk. 10  Biz Mesih uğruna akılsızız, ama siz Mesih'te akıllısınız! Biz zayıfız, siz güçlüsünüz! Siz saygıdeğer kişilersiniz, bizse değersiziz! 11  Şu ana dek aç, susuz, çıplağız. Dövülüyoruz, barınacak yerimiz yok. 12  Kendi ellerimizle çalışıp emek veriyoruz. Bize sövenlere iyilik diliyoruz, zulmedilince sabrediyoruz. 13  İftiraya uğrayınca tatlılıkla karşılık veriyoruz. Şu ana dek adeta dünyanın süprüntüsü, her şeyin döküntüsü olduk. 14  Bunları sizi utandırmak için değil, siz sevgili çocuklarımı uyarmak için yazıyorum. 15  Çünkü Mesih'in yolunda sayısız eğiticiniz olsa da çok sayıda babanız yoktur. Size Müjde'yi ulaştırmakla Mesih İsa'da manevi babanız oldum. 16  Bu nedenle beni örnek almaya çağırıyorum sizi. 17  Rab'be sadık olan sevgili çocuğum Timoteos'u bu amaçla size gönderiyorum. Her yerde, her kilisede öğrettiğim ve Mesih'te izlediğim yolları o size anımsatacaktır. 18  Bazılarınız yanınıza gelmeyeceğimi sanarak küstahlaşıyor. 19  Ama Rab dilerse yakında yanınıza geleceğim. O zaman bu küstahların söylediklerini değil, güçlerinin ne olduğunu öğreneceğim. 20  Çünkü Tanrı'nın Egemenliği lafta değil, güçtedir. 21  Ne istiyorsunuz? Size sopayla mı geleyim, yoksa sevgi ve yumuşak bir ruhla mı?
AÇIKLAMA: Korint kilisesinde baş gösteren bölünmelerin ve çekişmelerin arkasında ortalığı karıştıran bazı sahte öğretmenler vardı. Bunlar kendilerini Elçi Pavlus’tan bile daha bilgili ve güçlü gösteriyorlardı. O yüzden Pavlus buraya kadar gerçek bilgeliğin kaynağı Tanrı olup İsa Mesih’i ön planda tutmakla el edildiğini vurguladı. Böylece gerçek öğretmen kendi kabiliyetleriyle değil İsa Mesih’in bilgeliği ve alçakgönüllülüğüyle övünendir. Bu bölümde Pavlus artık kendilerini ‘süper’ elçi olarak gören bu sahtekârlara yönelir. Öncellikle Mesih elçisinin tanımını şöyle yapar: ‘Tanrı’nın sırlarının kâhyası.’ Yani elçi kendi çıkarı doğrultusunda istediği gibi öğreti vermez. Gerçek elçi kendisine gönderene sadıktır, kendisine verilen mesajı tam tamına aktarır. Bu açıdan güvenilir olması çok önemlidir. Ne var ki Korint’te papağan gibi ortalıkta gezinen elçiler hem Mesih’in yolunu saptırıyorlardı hem de Korint’e ilk müjdeyi getiren Elçi Pavlus’u yerden yere vuruyorlardı. Kendisini yargılayanlara karşı Pavlus kendi kendini bile yargılamadığını belirtir. Ne demek bu? Elbette ki Pavlus herkes gibi kusurlu bir insandı ama Mesih’ten aldığı göreve gelince yüreğinde bir zerre kadar şüphesi yoktu. Korinttekiler’e Mesih’in müjdesini tam olarak aktardığına emindi. Yine tabi ki son yargı Tanrı’da saklıdır. Nitekim İsa Mesih geldiğinde gizlide kalan her şeyi gün ışığına çıkartacak ve hizmetine sadık olanları onurlandıracaktır.
	Ardından Elçi Pavlus bize kendi prensibini açıklar: ‘Yazılmış olanın dışına çıkmamak.’ Bundan kastı nedir? Pavlus kendini emir altında görüyordu, o Mesih’in kuluydu. Dolayısıyla Rab’bin mesajını istediği gibi değil, İsa’nın öğrettiği gibi paylaşmak zorunda hissediyordu. Pavlus için Rab’bin sözünü olduğu gibi anlamak ve aktarmak son derece önemliydi. Böylece Rab’bin Kelamı üzerinde ders verirken Pavlus hep metne bağlı kalmaya özen gösterirdi. Bu bizim için çok büyük bir emsaldir. Çünkü günümüzde de birçok ‘öğretmen’ İncil’i istedikleri gibi yorumlayarak ortalığı iyice karıştırıyor. Oysa ki yazılanlara bağlı kalırsak o zaman güvenilir ve alnı ak birer işçi oluruz (2. Timoteos 2:15).
	Sonra Pavlus Korint’te karşısında diklenen kişileri utandırmak için bir az abartılı bir üslupla yazar. Bazısı kendilerini ruhsal olarak o kadar zengin ve bilgili görüyorlardı ki Pavlus’u ve diğer Mesih elçilerini hor görüyorlardı. Aslında Mesih’in gerçek hizmetçileri Pavlus gibi müjde uğruna acı çeken, küçümsenen ve hep saldırıya maruz kalanlardır. Elçilerin İşleri kitabı boyunca Pavlus’un ve diğer elçilerin başlarından geçenleri okuyoruz; gerçek anlamda Mesih’e hizmet etmek hiç bir zaman kolay değil. Hatta büyük ihtimalle insanların gözünde bir hiç sayılacaksın. İsa Mesih’i izlemenin bedeli budur, kendisi de baştan böyle olacağını söyledi (Matta 10:34-39).
	Son ayetlerde Pavlus normal babalık üslubuna döner. Korint kilisesine gelen birçok öğretmen oldu ama kiliseyi kuran Pavlus onların manevi babaları sayılırdı. O yüzden Pavlus onları kendi örneğini izlemeye çağırır. Sahte öğretmenlerin peşinden gidip böbürlenmek yerine alçakgönüllü bir şekilde Pavlus’tan öğrendikleri Mesih’in müjdesine bağlı kalmalarını söyler. Bu sırada Pavlus yazdığı mektupla birlikte manevi oğlu Timoteos’u da göndermeyi planlıyor. Yakın zamanda kendisi de Korint’e uğrayıp toplulukta karışıklık yaratan kişilerle doğrudan yüzleşmeyi düşünüyor. Yine Pavlus’un esas isteği onlara karşı sert olmak değil, baba yüreğiyle yaklaşmaktır. Her baba yaramazlık yapan çocuğunu istemese de cezalandırmak zorunda kalıyor. Benzer şekilde Pavlus manevi çocukları olan Korint imanlıları ikaz ediyor.

Ağustos 24
KİLİSE DİSİPLİNİ
1.Korintliler 5:1-13
1  Aranızda fuhuş olduğu söyleniyor, üstelik putperestler arasında bile rastlanmayan türden bir fuhuş! Biri babasının karısını almış. 2  Siz hâlâ böbürleniyorsunuz! Oysa yas tutup bu işi yapanı aranızdan atmanız gerekmez miydi? 3-5  Bedence olmasa da ruhça aranızdayım. Bu suçu işleyeni, aranızdaymışım gibi Rabbimiz İsa'nın adıyla zaten yargılamış bulunuyorum. Ben ruhça aranızdayken Rabbimiz İsa'nın gücüyle toplandığınız zaman, bedeninin yok olması için bu adamı Şeytan'a teslim edin ki, Rab İsa'nın gününde ruhu kurtulabilsin. 6  Övünmeniz yersizdir. Azıcık mayanın bütün hamuru kabarttığını bilmiyor musunuz? 7  Yeni bir hamur olabilmek için eski mayadan arınıp temizlenin. Zaten mayasızsınız. Çünkü Fısıh kuzumuz Mesih kurban edildi. 8  Bunun için eski mayayla -kin ve kötülük mayasıyla- değil, içtenliğin ve dürüstlüğün mayasız ekmeğiyle bayram edelim. 9  Mektubumda size fuhuş yapanlarla arkadaşlık etmemenizi yazdım. 10  Kuşkusuz dünyadaki ahlaksızları, açgözlüleri, soyguncuları ya da putperestleri demek istemedim. Öyle olsaydı, dünyadan ayrılmak zorunda kalırdınız! 11  Ama şimdi size şunu yazıyorum: Kardeş diye bilinirken fuhuş yapan, açgözlü, putperest, sövücü, ayyaş ya da soyguncu olanla arkadaşlık etmeyin, böyle biriyle yemek bile yemeyin. 12  İnanlılar topluluğunun dışındakileri yargılamaya benim ne hakkım var? Sizin de yargılamanız gereken kişiler topluluğun içindekiler değil mi? 13  Topluluğun dışında kalanları Tanrı yargılar. ‹‹Kötü adamı aranızdan kovun!››
AÇIKLAMA: Arada bir insanlar soruyor: ‘Kilisede aforoz var mıdır?’ Eğer aforozdan birini kiliseden tamamen atmak kastediliyorsa aslında yoktur. Fakat günahından dönmemekte ısrar eden bir imanlı varsa kilise ona disiplin uygulamalıdır. Bu disiplin sürecinin amacı da kişiyi cezalandırmak ya da topluluktan atmak değil, tersine onu tövbeye yönlendirmek ve bir an evvel Mesih’in topluluğuna geri kazanmaktır. Bu bölümde Korint Kilisesi’nde baş gösteren belki en korkunç günaha rastlıyoruz: Fuhuş! İmanlı diye geçinen biri babasının karısıyla birlikte olmuş. Dahası, durumdan haberdar olan kilise mensupları adama disiplin uygulamak yerine, zatın deli cesaretiyle övünüyorlardı. Durumun tam olarak ne olduğunu aslında bilmiyoruz. Adam öz annesiyle mi, babasının ikinci eşi ya da duluyla mı evlenmiş bilmiyoruz. Ayrıntıları aslında önemli değil, çünkü  yapılan eylem iğrenç bir zinaydı. Elçi Pavlus da kilisenin bu durumun karşısındaki pasifliğine hayret ediyor.
	Sonra kilisenin kurucusu olan Pavlus mahkemenin başında otururcasına Rab adına yargısını koyuyor. Nitekim Pavlus kendini ruhsal olarak hep aralarındaymış gibi hissediyordu. Hükmü şöyledir: Bedeninin yok olması için bu adamı Şeytan’a teslim edin ki, İsa’nın gününde ruhu kurtulabilsin! Peki, bu ne demek? Öncellikle şunu görmeliyiz ki Pavlus bu adamın canını cehenneme teslim etmiyor, aksine Mesih’in gelişinde kurtulsun diye uğraşıyor. Ayrıca burada bedenle ruh arasında bir zıtlaşma var. Beden derken (Grekçe: sarks) fiziksel bedenden öte benliğin arzularını kastediyor büyük olasılıkla (bkz. Romalılar 8:5-11). Pavlus’un amacı adamın ölümü değil benlik arzularından arınmasıdır. Peki, bunun için neden Şeytan’a teslim ediyor? Aslında bu deyim, Tanrı’nın ev halkı olan kilisenin dışına yani İblis’in hüküm sürdüğü dünyaya bırakmak demek (1.Timoteos 1:20). Günahından dönmek istemeyen biri ancak günahın dibine battığı zaman kendine gelebilir.
Şunu da hatırlamalıyız, burada buyrulan Mesih’in baştan buyurduğu disiplin sürecinin son aşamasıdır (Matta 18:15-17). Günaha düşen bir imanlı varsa kardeşler öncellikle onu kişisel olarak uyarıp tövbeye çağırmalı. Amaç her zaman onları geri kazanmak olmalı. Ama günahında direnirse o zaman onu kilise topluluğu dışına koymaktan başka çare kalmıyor. Nedenini de Pavlus şöyle açıklıyor: Azıcık maya bütün hamuru kabarttır. Eski Antlaşma’da maya günahın simgesiydi o yüzden Fısıh Bayramı’nda mayasız ekmek yenirdi. Pavlus Mesih’in Topluluğunun da ‘mayadan’ arınmış olması gerektiğini hatırlatır yoksa içinde bir azcık günah da barındırsa er ya da geç tümüne bulaşacaktır. Tabi ki tamamen günahsız bir ortam yaratmamız mümkün değil, nitekim içinde yaşadığımız dünya günah kaynıyor. Aralarında ışık olmaya çağrıldığımız karanlıktakilerin huzurunda yıldızlar gibi parlamamız gerek (Filipililer 2:14). Fakat kilisenin içinde kardeş yani imanlı diye bilinen birinin hayatında bariz bir günah varsa buna tahammül göstermemeliyiz. Elbette ki hepimizde günah bir nebze de olsa etkisini sürdürüyor fakat biri açık seçik bir şekilde belirli bir günaha devam ediyor ve uyarıldığı halde bundan dönmek istemiyorsa o zaman kilise önderleri topluluğun önünde onu mimlemek zorundadırlar (Titus 3:10-11). Yoksa günahkâr kardeşi kilisede tutmak topluluğun diğer üyeleri için tehlike arz ediyor. Ama dışarı koyulursa o zaman belki aklı başına gelir ve tövbe yoluna girer. Disiplin uygulamak kilise olarak yaptığımız belki en üzücü şey ama kutsallığını korumak açısından şarttır.

Ağustos 25
DAVALAR KONUSU
1.Korintliler 6:1-11
1  Sizden birinin öbürüne karşı bir davası varsa kutsallar önünde değil de, imansızlar önünde yargılanmaya cesaret eder mi? 2  Kutsalların dünyayı yargılayacağını bilmiyor musunuz? Madem dünyayı yargılayacaksınız, böyle önemsiz davaları görmeye yeterli değil misiniz? 3  Bu yaşamla ilgili davalar bir yana, melekleri bile yargılayacağımızı bilmiyor musunuz? 4  Bu yaşamla ilgili davalarınız olduğunda, inanlılar topluluğunda en önemsiz sayılanları mı yargıç atıyorsunuz? 5  Sizi utandırmak için söylüyorum bunu. Kardeşler arasındaki davalarda yargıçlık edecek kadar bilge biri yok mu aranızda? 6  Kardeş kardeşe karşı dava açıyor, üstelik imansızlar önünde! 7  Aslında birbirinizden davacı olmanız bile sizin için düpedüz yenilgidir. Haksızlığa uğrasanız daha iyi olmaz mı? Dolandırılsanız daha iyi olmaz mı? 8  Bunun yerine, siz kendiniz haksızlık edip başkasını dolandırıyorsunuz. Üstelik bunu kardeşlerinize yapıyorsunuz. 9-10  Günahkârların, Tanrı Egemenliği'ni miras almayacağını bilmiyor musunuz? Aldanmayın! Ne fuhuş yapanlar Tanrı'nın Egemenliği'ni miras alacaktır, ne puta tapanlar, ne zina edenler, ne oğlanlar, ne oğlancılar, ne hırsızlar, ne açgözlüler, ne ayyaşlar, ne sövücüler, ne de soyguncular. 11  Bazılarınız böyleydiniz; ama yıkandınız, kutsal kılındınız, Rab İsa Mesih adıyla ve Tanrımız'ın Ruhu aracılığıyla aklandınız.
AÇIKLAMA: Şimdi Pavlus, Korint’teki kardeşlerin arasında yaşanan ciddi bir başka soruna değiniyor. Anlaşılan birbiriyle çekişen bazı imanlı kardeşler sorunlarını kendi aralarında çözemeyip kentin mahkemelerine başvurmuşlar. Bu, Elçi Pavlus’un bakış açısından, korkunç bir durumdur. Aslında Pavlus da Korint’teyken mahkemenin önüne çıkartıldı ama bu kendi isteğiyle olmadı. Yahudiler onu boş yere suçladılar, zaten mahkemede Pavlus ilk duruşmada serbest bırakıldı çünkü bir suçu yoktu. Fakat burada değindiği konu farklı çünkü bu kez kilise içinden iki kişi birbirini mahkemeye vermiştir. Pavlus’a göre bu tam bir rezaletti çünkü kilisede yaşanan anlaşmazlıklar kilise içinde çözülmeli. İmanlı kardeşler arasında yaşanan çekişmeler olgun kilise önderleri tarafından görülmeli. Ne var ki Korint’te yaşayan bazı kardeşler öyle hiddetlendiler ki birbirine dava açtılar. Davanın konusunu bilmiyoruz, aslında Pavlus için konusu önemli de değil. Önemli olan Tanrı’nın adına ve ev halkına leke düşürmemektir.
	Ardından Pavlus bu duruma neden çok üzüldüğünü açıklar. En başta imanlıların diğer insanlardan daha bilgili ve anlayışlı olmaları gerektiğini vurgular. Nitekim dünyanın sonuna geldiğimizde Tanrı dünyayı yargılama işinde imanlılara da görev verecektir (Vahiy 20:4). Hatta Pavlus’un dediğine göre imanlılar yeri geldiğinde melekleri de yargılayacaklar. Kaldı ki Rab gelecek yargıda bizlere bu kadar önemli bir rol biçtiyse, bu dünyada aramızda yaşanan ufak tefek sıkıntılara gelince nasıl olur da çözemeyiz? Daha önce gördüğümüz gibi iman edenler ‘Mesih’in düşüncesine sahiptir.’ Tanrı’yı tanıyan bizler içimize koyduğu Kutsal Ruh aracılığıyla her tür durumu çözmek için gerekli hikmete sahibiz (2.Petrus 1:3). Elbette ki bazen kilisede çok ciddi sorunlar çıkabilir ama dünyevi mahkemelere başvurmak yerine her zaman kendi aramızda çözmeye gayret etmeliyiz. Yoksa Mesih’in çocukları olan bizler kendi aramızda sorunlarımızı çözemezsek dünyaya nasıl bir tanıklık veriyoruz? Pavlus’a göre bir kardeşle sıkıntı yaşarsak onunla olan sorunu büyütmek yerine haksızlığa uğramak yeğdir. Yani kilisenin namını korumak için her tür sıkıntıya göğüs germeliyiz.
	Son olarak Pavlus önemli bir hatırlatma yapıyor. Doğru olmayanların, yani günah işlemekte ısrar eden kişilerin son durumunu hatırlatır: Onlar Tanrı’nın Egemenliği’ni miras almayacaklar. Peki, burada kimden bahsediyor? Kilisenin içinde olanlar mı yoksa dışında olanlar? Büyük olasılıkla burada Pavlus kilisenin içinde olup da gerçek anlamda imanlı olmayanları kastediyor. Kişi kiliseye katılıyor, ilahi söylüyor diye kendisinin gerçek imanlı olduğu anlamına gelmiyor. Mesih’in dediğine göre buğdayın yanında her zaman deliceler de olacak (Matta 13:24-30). Onları ayırt etmek için bir tek meyvelerine bakabiliriz. Hepimiz bir zamanlar her tür günahın içindeydik ama Mesih sayesinde yıkandık, kutsal kılındık ve aklandık. Yine de zaman zaman günaha düşebiliyoruz, fakat gerçek imanlı eninde sonunda tövbe yolunu arar ve Tanrı’ya döner (1.Yuhanna 1:8-2:2). Bazısı ise hiç dönmüyor, hatta gittikçe daha da günahın içine batıyor. Bu demek oluyor ki gerçek anlamda Mesih’in Ruhu’nu almamışlar, yani Rab’be ait değiller. İşte bu şekilde günaha devam eden kimseler için Pavlus’un bir umudu yoktur. Bunların arasında fuhuş yapanlar, puta tapanlar, zina edenler, eşcinsel ilişki yaşayanlar, hırsızlar, açgözlüler, ayyaşlar, sövücüler ve soyguncular da vardır. İmanlılar olarak hep kendimize dikkat etmeliyiz. Eğer bu tür ciddi günah hala bizi esir tutuyorsa o zaman imanımızı sorgulamalıyız (2.Korintliler 13:5). Çünkü bunlar Tanrı katında hafife alınacak durumlar değildir.

Ağustos 26
HER ŞEY SERBEST Mİ?
1.Korintliler 6:12-20
12  ‹‹Bana her şey serbest›› diyorsunuz, ama her şey yararlı değildir. ‹‹Bana her şey serbest›› diyorsunuz, ama hiçbir şeyin tutsağı olmayacağım. 13  ‹‹Yemek mide için, mide de yemek içindir›› diyorsunuz, ama Tanrı hem mideyi hem de yemeği ortadan kaldıracaktır. Beden fuhuş için değil, Rab içindir. Rab de beden içindir. 14  Rab'bi dirilten Tanrı, kudretiyle bizi de diriltecek. 15  Bedenlerinizin Mesih'in üyeleri olduğunu bilmiyor musunuz? Mesih'in üyelerini alıp bir fahişenin üyeleri mi yapayım? Asla! 16  Yoksa fahişeyle birleşenin, onunla tek beden olduğunu bilmiyor musunuz? Çünkü ‹‹İkisi tek beden olacak›› deniyor. 17  Rab'le birleşen kişiyse O'nunla tek ruh olur. 18  Fuhuştan kaçının. İnsanın işlediği bütün öbür günahlar bedenin dışındadır; ama fuhuş yapan, kendi bedenine karşı günah işler. 19  Bedeninizin, Tanrı'dan aldığınız ve içinizdeki Kutsal Ruh'un tapınağı olduğunu bilmiyor musunuz? Kendinize ait değilsiniz. 20  Bir bedel karşılığı satın alındınız; onun için Tanrı'yı bedeninizde yüceltin.
AÇIKLAMA: İsa Mesih’e iman ettiğimizde özgür olduğumuzu söyleriz. Nitekim Pavlus şöyle yazdı: ‘Mesih bizi özgür olalım diye özgür kıldı (Galatyalılar 5:1).’ Ama bu nasıl bir özgürlük? Bundan böyle her şey serbest mi? Kesinlikle hayır! Korint’teki imanlılar bu konuda bayağı kafa karışıklığı yaşadılar. Anlaşılan bazısı Mesih’ten elde ettikleri özgürlüğü kötüye kullanıyordu. Bazısı ‘nasıl olsa günahtan kurtulduk, yasa yok artık Tanrı katında hüküm giymeyeceğiz’ diyerek kendilerini serbest bıraktılar. Kimisi yeme içme konusunda aşırıya kaçtı, kimisi, bir önceki bölümde gördüğümüz gibi, fuhşa kadar da gitti. Birisi karşılarına çıkıp ‘Bu yaptığınız doğru değil’ dediğinde, onlar ‘her şey serbest’ sloganıyla karşılık veriyorlardı. Günümüzde de benzer şekilde birine günahını gösterdiğimizde, ‘Beni yargılayamazsın! Mesih birbirinizi yargılamayın, demedi mi?’ gibi tepkilerle karşılaşabiliyoruz. Böyle karşılık verenler Mesih’in bize sağladığı özgürlüğün anlamını hiç anlamadıklarını gösteriyorlar. Çünkü ‘Özgürsünüz!’ diyen Pavlus bunu da ekledi: ‘Kardeşler, siz özgür olmaya çağrıldınız. Ancak özgürlük benlik için fırsat olmasın. Birbirinize sevgiyle hizmet edin (Galatyalılar 5:13).’
	Aslında Korint Kilisesi’nde yaşanan çoğu sorunların altında yatan anlaşmazlık bundan kaynaklanıyordu. Bölünmeler ve tartışmalar olsun, disiplin ve davalar olsun, herkes ‘biz özgürüz, ne istersek yapabiliriz’ diyordu. Günümüzde de, özellikle Kutsal Kitap’ta net bir şekilde yazmayan konularda, imanlılar yine de çatışmaktadır. Pavlus ise burada ve sonraki bölümlerde belirsiz bu tür konulara açıklık getiriyor. Vicdanımıza kalmış bu konuları değerlendirmek için Pavlus üç temel prensip öğretir. Bunları üç soru şeklinde dizebiliriz: 1. Benim için yararlı mıdır? 2. Beni tutsak ediyor mu? 3. Başkalarını sendeletir mi ? (1.Korintililer 10:23-24). İlk adım, yaptığımız şeyin bizim için ne kadar sağlıklı olup olmadığını sormaktır. Ne yazık ki çoğu insan ‘Benim hayatım başkasını ilgilendirmez’ diye düşünür. ‘İstediğim gibi giyinirim, istediğimi yer içerim.’ Ama bu tavır Mesih imanlısına uygun değil çünkü biz artık kendimize ait değiliz. Bedenimiz bizim değil, Mesih’indir çünkü O’nunla birleşmiş sayılırız. Burada Pavlus bu önemli gerçeği fuhuş örneği ile açar. İnsan evlendiğinde eşiyle her anlamda bir oluyor (Yaratılış 2:24). Ama eşimiz olmayan başka biriyle duygusal ve/veya fiziksel her hangi bir ilişki yaşarsak bir anlamda onunla ‘bir’ oluyoruz. Evliysek bu eşimize karşı zinadır çünkü orijinal birliktelik parçalanmış bulunuyor. Ama ruhsal açıdan da bu Mesih’le olan birlikteliğimizi derinden sarsar. Hem evliliğimizi mahveder hem de Mesih’le olan ilişkimizi berbat eder. Fuhuş yapan kişi ayrıca kendi bedenine karşı da günah işler, o beden ki Mesih’e aittir.
	İşte ilk soruya baktığımızda yaptığımız şeyin bizi nasıl etkilediğini iyice değerlendirmeliyiz. Ama bununla beraber Mesih inanlısı olarak artık kendimize farklı bakmalıyız. Pavlus’un deyimiyle  bedenimizi kendi evimiz olarak değil, Tanrı’nın tapınağı olarak görmeliyiz. Bedenimiz Tanrı’nın gözünde kutsaldır, yani kendisine adanmıştır. O yüzden eskisi gibi bedenimizle her istediğimizi yapmakta serbest değiliz. Çünkü Mesih çarmıhta günahımızın bedelini ödeyerek sadece ruhumuzu değil, bedenimizi de kendisine satın almıştır. Biz tümden Tanrı’ya aitiz. İkinci soruya gelince yaptığımız şeyin bizi nasıl etkilediğine de dikkat etmeliyiz. Eğer bizde Tanrı’nın dışında her hangi bir bağlılık yaratıyorsa bizim için uygun değildir demek. Bu konuda birçok örnek verebiliriz: sosyal medya, alkol ya da sigara. Önce şunu soruyoruz, ‘Benim için zararlı mı?’ İkincisi ‘Bu beni tutsak ediyor mu?’ Cevap evetse o zaman Mesih’in bedenine yakışmıyor demek. Üçüncü soru başkalarını nasıl etkilediği ile ilgili ama buna 10. bölüme gelince bakacağız. Sonuç olarak şunu görüyoruz ki Mesih inanlısı için her şey serbest değil. Özgürüz demek canımız ne çekerse yapabiliriz anlamına gelmiyor. Aksine Mesih’in bize bağışladığı özgürlük beraberinde büyük bir sorumluluk getiriyor. Rab alabildiğine günaha devam edelim diye değil, günahtan özgür olalım diye bizi azat etti.

Ağustos 27
EVLİLİK Mİ BEKÂRLIK MI?
1.Korintliler 7: 1-40
1  Şimdi bana yazdığınız konulara gelelim: ‹‹Erkeğin kadına dokunmaması iyidir›› diyorsunuz. 2  Ama fuhuştan ötürü her erkek karısıyla, her kadın da kocasıyla yaşasın. 3  Erkek karısına, kadın da kocasına hakkını versin. 4  Kadının bedeni kendisine değil, kocasına aittir. Bunun gibi, erkeğin bedeni de kendisine değil, karısına aittir. 5  Geçici bir süre için anlaşıp kendinizi duaya vermekten başka bir nedenle birbirinizi mahrum etmeyin. Sonra yine birleşin ki, kendinizi denetleyemediğiniz için Şeytan sizi ayartmasın. 6  Bunu bir buyruk olarak değil, bir uzlaşma yolu olarak söylüyorum. 7  Herkesin benim gibi olmasını dilerdim. Ama herkesin Tanrı'dan aldığı ruhsal bir armağanı vardır; kiminin şöyle, kiminin böyle. 8  Yine de evli olmayanlarla dul kadınlara şunu söyleyeyim: Benim gibi kalsalar kendileri için iyi olur. 9  Ama kendilerini denetleyemiyorlarsa, evlensinler. Çünkü için için yanmaktansa evlenmek daha iyidir. 10  Evlilereyse şunu buyuruyorum, daha doğrusu Rab buyuruyor: Kadın kocasından ayrılmasın. 11  Ayrılırsa evlenmesin, ya da kocasıyla barışsın. Erkek de karısını boşamasın. 12  Geri kalanlara Rab değil, ben söylüyorum: Eğer bir kardeşin karısı iman etmemişse ama kendisiyle yaşamaya razıysa, onu boşamasın. 13  Bir kadının kocası iman etmemişse ama kendisiyle yaşamaya razıysa, kadın onu boşamasın. 14  Çünkü iman etmemiş koca karısı aracılığıyla, iman etmemiş kadın da imanlı kocası aracılığıyla kutsanır. Yoksa çocuklarınız murdar olurdu. Ama şimdi kutsaldırlar. 15  İman etmeyen ayrılırsa ayrılsın. Kardeş ya da kızkardeş böyle durumlarda özgürdür. Tanrı sizi barış içinde yaşamaya çağırdı. 16  Ey kadın, kocanı kurtarıp kurtaramayacağını nereden biliyorsun? Ey erkek, karını kurtarıp kurtaramayacağını nereden biliyorsun?
17  Ancak herkes Rab'bin kendisi için belirlediği duruma uygun biçimde, Tanrı'dan aldığı çağrıya göre yaşasın. Bunu bütün kiliselere buyuruyorum. 18  Biri sünnetliyken mi çağrıldı, sünnetsiz olmasın. Bir başkası sünnetsizken mi çağrıldı, sünnet olmasın. 19  Sünnetli olup olmamak önemli değildir. Önemli olan, Tanrı'nın buyruklarını yerine getirmektir. 20  Herkes ne durumda çağrıldıysa, o durumda kalsın. 21  Köleyken mi çağrıldın, üzülme. Ama özgür olabilirsen, fırsatı kaçırma! 22  Çünkü Rab'bin çağrısını aldığı zaman köle olan kimse, şimdi Rab'bin özgürüdür. Özgürken çağrılan kişi de Mesih'in kölesidir. 23  Bir bedel karşılığı satın alındınız, insanlara köle olmayın. 24  Kardeşler, herkes ne durumda çağrıldıysa, Tanrı önünde o durumda kalsın.
25  Kızlara gelince, Rab'den onlarla ilgili bir buyruk almış değilim. Ama Rab'bin merhameti sayesinde güvenilir biri olarak düşündüklerimi söylüyorum. 26  Öyle sanıyorum ki, şimdiki sıkıntılar nedeniyle insanın olduğu gibi kalması iyidir. 27  Karın varsa, boşanmayı isteme. Karın yoksa, kendine eş arama. 28  Ama evlenirsen günah işlemiş olmazsın. Bir kız da evlenirse günah işlemiş olmaz. Ne var ki, evlenenler bu yaşamda sıkıntılarla karşılaşacak. Ben sizi bu sıkıntılardan esirgemek istiyorum. 29-31  Kardeşler, şunu demek istiyorum: Zaman daralmıştır. Bundan böyle, karısı olanlar karıları yokmuş gibi, yas tutanlar yas tutmuyormuş gibi, sevinenler sevinmiyormuş gibi, mal alanlar malları yokmuş gibi, dünyadan yararlananlar alabildiğine yararlanmıyormuş gibi olsun. Çünkü dünyanın şimdiki hali geçicidir. 32  Kaygısız olmanızı istiyorum. Evli olmayan erkek, Rab'bi nasıl hoşnut edeceğini düşünerek Rab'bin işleri için kaygılanır. 33  Evli erkekse karısını nasıl hoşnut edeceğini düşünerek dünya işleri için kaygılanır. 34  Böylece ilgisi bölünür. Evli olmayan kadın ya da kız hem bedence hem ruhça kutsal olmak amacıyla Rab'bin işleri için kaygılanır. Evli kadınsa kocasını nasıl hoşnut edeceğini düşünerek dünya işleri için kaygılanır. 35  Bunu sizin iyiliğiniz için söylüyorum, özgürlüğünüzü kısıtlamak için değil. İlginizi dağıtmadan, Rab'be adanmış olarak, O'na yaraşır biçimde yaşamanızı istiyorum. 36  Bir kimse nişanlı olduğu kıza yakışıksız davrandığını düşünüyorsa, aşırı tutkuları varsa ve evlenmesi gerekiyorsa, istediğini yapsın, günah işlemiş olmaz; evlensinler. 37  Ama zorunluluk altında bulunmayan, yüreği kararlı, istediğini yapabilecek durumdaki kişi, nişanlısıyla evlenmemeye yüreğinde karar vermişse, iyi eder. 38  Kısacası nişanlısıyla evlenen iyi eder, evlenmeyense daha iyi eder. 39  Kadın, kocası yaşadıkça kocasına bağlıdır. Kocası ölürse dilediği kimseyle evlenmekte özgürdür; yeter ki, o kişi Rab'be ait biri olsun. 40  Ama dul kadın, olduğu gibi kalırsa daha mutlu olur. Ben böyle düşünüyorum ve sanırım bende de Tanrı'nın Ruhu vardır.
AÇIKLAMA: Şimdi Pavlus Korint’teki kardeşlerden kendisine yöneltilen sorulara tek tek cevap yazmaya başlar. İlk soru evlilikle ilgilidir. Anlaşılan Korint’te bazı öğretmenler evliliğin murdar bir şey olduğunu öğretiyorlardı, güya bir kadınla birlikte olmak günah sayılırdı. Böylece bazısı eşlerini bırakmak istiyordu, başkaları evlenmemek için ellerinden geleni yapıyordu. Pavlus ise öncellikle evliliğin kutsallığını savunur. Evlilik Tanrı’nın fikriydi; daha dünyamıza günah girmeden önce Rab Âdem ve Havva’yı bir araya getirdi. Demek ki evlilik çerçevesinde yaşanan cinsel ilişki de kutsaldır. O yüzden Pavlus evli olanların eşlerine bu konuda haksızlık yapmamaları gerektiğini vurgular. Aynı zamanda Pavlus bekârlığın da Tanrı’dan bir armağan olduğunu savunur, nitekim kendisi bekârdı. Sonuç olarak ister evli olalım, ister bekâr kalalım önemli olan Tanrı’yı hoşnut etmek. Rab herkesi farklı yarattı, çoğu kişi evlense de bazısı Tanrı’nın verdiği kuvvetle bekâr kalarak kendilerini Tanrı’ya adayabilir. Fakat Korint’te bazı imanlı Tanrı’ya bu açıdan adanmak isterken kendilerine tuzak kuruyorlardı. Böylelerine Pavlus, ‘için için yanmaktansa evlenmek daha iyidir’ der.
	Sonra evli olup da imansız eşlerini bırakmayı düşünen kişilere geliyoruz. Pavlus İsa Mesih’in buyruğu uyarınca boşanmanın Tanrı’nın temel isteğine aykırı bir durum olduğunu vurgular (Matta 5:32). Rab’bin sözü zina haricinde boşanmayı yasaklar (Matta 19:9). Yine de bazı özel durumlar söz konusu. Örneğin, iman eden birinin eşi onunla yaşamak istemiyorsa, imanlı ne yapmalı? Bu konuda Mesih’in net bir buyruğu yoktu o yüzden Elçi Pavlus Rab’den aldığı yetkiyle bu duruma ışık tutar . Pavlus bu durumda imanlı kişinin eşiyle birlikte yaşamak için elinden geleni yapması gerektiğini vurgular, çünkü evlilik kutsaldır ve bir ailenin mensuplarının bir arada kalmaları çok önemlidir. Nitekim bu beraberliğin kutsallığından en başta çocuklar faydalanır. Yine de imansız eş ayrılmakta direniyorsa yapacak bir şey kalmıyor. Bu durumda boşanmış imanlı özgürdür, çünkü kendisinin bir suçu yoktu. Ardından Pavlus herkesin aslında bulunduğu durumda kalması gerektiğini söyler. İman ettik diye, tüm iplerimizi koparmaya gerek yok. Burada köle örneğini verir. O dönemki insanlar farklı nedenlerden dolayı kölelik boyunduruğu altına giriyordu. Çoğu zaman borcunu ödeyemeyen kişi bir süreliğine köle olarak çalışırdı. Bu durumdaki kişilere Pavlus saygılı bir şekilde patronlarına hizmet etmeleri gerektiğini öğretirdi (Efesliler 6:5-8). Sonuç olarak Rab insanı ne durumda çağırdıysa o durumda kalması daha iyi. Yani, iman ettik diye, hemen tüm hayatımızı alt üst etmemeliyiz. Aksine barış içinde yaşamaya özen göstermeliyiz.
	Kalan ayetlerde Pavlus evlenip evlenmemek konusunda kararsız olanlara seslenir. Daha önce gördüğümüz gibi Korint’te bazısı bekâr kalmanın daha ‘kutsal’ olduğunu öğretiyordu. Bekâr olan Pavlus ise olaya öyle bakmıyor çünkü evlilik Tanrı’nın gözünde çok değerlidir. Rab uğruna bekâr kalmak da güzel bir şey ama herkese göre değil (Matta 19:11-12). Ne var ki günümüzde evlenemeyen kişilere gelince, ‘yazıksın, evde kalmışsın’ diye hor görülüyorlar. Fakat Pavlus için Rab uğruna bekâr kalmak da çok değerli bir şey. Çünkü evli olmayan kişi tüm yüreğiyle Tanrı’nın isteğine ve hizmetine odaklanabilir. Evliler ise doğal olarak eşlerini ve çocuklarını düşünmek zorunda. O yüzden Pavlus gibi Tanrı’nın hizmetine adanmış birinin bekâr kalması aslında büyük bir avantajdır. Yine de ister evli olalım ister bekâr kalalım, her şeyimizle Tanrı’ya adanmaya bakmalıyız. Kısacası evlilik konusunu gözümüzde büyütmemeliyiz. Bazısı ‘evde kalırsam vay halime’ diye kara kara düşünür, başkaları ise ‘bu eşimden bir kurtulabilsem...’ diyerek sağlıklı olmayan hayaller kurar. Kaldı ki ister evlenelim, ister bekâr kalalım, Tanrı’nın isteği olduğuna emin olmamız gerek. Çünkü hayatımız artık kendisine aittir.

Ağustos 28
KURBAN ETİ
1.Korintliler 8:1-13
1  Şimdi putlara sunulan kurbanların etine gelelim. ‹‹Hepimizin bilgisi var›› diyorsunuz, bunu biliyoruz. Bilgi insanı böbürlendirir, sevgiyse geliştirir. 2  Bir şey bildiğini sanan, henüz bilmesi gerektiği gibi bilmiyordur. 3  Ama Tanrı'yı seveni Tanrı bilir. 4  Putlara sunulan kurban etinin yenmesine gelince, biliyoruz ki, ‹‹Dünyada put bir hiçtir›› ve ‹‹Birden fazla Tanrı yoktur››. 5-6  Yerde ya da gökte ilah diye adlandırılanlar varsa da -nitekim pekçok ‹‹ilah››, pekçok ‹‹rab›› vardır- bizim için tek bir Tanrı Baba vardır. O her şeyin kaynağıdır, bizler O'nun için yaşıyoruz. Tek bir Rab var, O da İsa Mesih'tir. Her şey O'nun aracılığıyla yaratıldı, biz de O'nun aracılığıyla yaşıyoruz. 7  Ne var ki, herkes bu bilgiye sahip değildir. Hâlâ putperest alışkanlıklarının etkisinde kalan bazıları, yedikleri etin puta sunulduğunu düşünüyorlar. Vicdanları zayıf olduğu için lekeleniyor. 8  Yiyecek bizi Tanrı'ya yaklaştırmaz. Yemezsek bir kaybımız olmaz, yersek de bir kazancımız olmaz. 9  Yalnız dikkat edin, bu özgürlüğünüz vicdanı zayıf olanların sürçmesine neden olmasın. 10  Eğer zayıf vicdanlı biri, bilgili olan seni bir put tapınağında sofraya oturmuş görürse, puta sunulan kurbanın etini yemek için cesaret almaz mı? 11  Sonuçta bu zayıf vicdanlı kişi, Mesih'in uğruna öldüğü bu kardeş, senin bilgin yüzünden mahvolur! 12  Bu şekilde kardeşlere karşı günah işleyip onların zayıf vicdanlarını yaralayarak Mesih'e karşı günah işlemiş olursunuz. 13  Bu nedenle, yediğim şey kardeşimin sendeleyip düşmesine yol açacaksa, kardeşimin düşmemesi için bir daha et yemeyeceğim.
AÇIKLAMA: Özellikle Kurban Bayramı esnasında şu soru sık sık gelir: ‘Kurban eti yenir mi?’ Pavlus’un bu bölümde tartıştığı konu günümüzdeki kurban eti sorusuyla birebir örtüşmese de bunun gibi ‘belirsiz’ yani Kutsal Kitap’ta talimatı olmayan konular için çok önemli bazı prensipler öğretir. Kutsal Kitap bize kapsamlı bir ‘helal/haram’ listesi vermiyor, aksine her durumda uygulayabileceğimiz mantıklı bir takım prensip öğretir. Böylece modern çağda da gündeme gelen her tür sorunu çözebiliriz. Korint’te yaşanan kurban et sıkıntısı Roma dünyasında yaygın putperestlikten kaynaklanıyordu.  Çoğu pagan metropolitte olduğu gibi Korint’te de birçok putperest tapınak vardı. Fakat bunlar sadece ibadethane değil, aynı zamanda çarşı görevini de görüyordu. Örneğin şehre getirilen hayvanlar genellikle bu pagan tapınaklarda kesilir ve oradaki putlara sunulurdu, sonra piyasaya çıkartılırdı. Dolayısıyla et almak isteyen vatandaş pagan tapınağa gitmek zorundaydı. Şimdi, O zamanlar putperestlikten yeni kurtulan bazı imanlılar için bu büyük bir sıkıntı yaratmıştı. Bazısı putlara sunulan etlerden yemeyi günah sayardı, başkaları ise putların boş olduğunu hatırlatarak hiç bir sorun teşkil etmediğini savunuyordu. Bu konuda anlaşamayan Korint kardeşleri meseleyi Elçi Pavlus’a ilettiler.
	Cevabında Pavlus öncellikle kendini ‘bilgili’ sanan kardeşlerin kibirlerine odaklanıyor. İnsan doğruları bilip savunabilir ama bildikleriyle gurura kapılıyorsa bunun hiçbir değeri yoktur. Çünkü salt bilgi ancak kişinin kafasını şişirir, Tanrı’nın arzusu ise sevgide pekişmemiz ve birlik içinde kenetlenmemizdir. O yüzden önemli olan sadece doğruları bilmek değil, doğruları sevgiyle uygulayabilmektir, Tanrı katında esas değerli olan budur. Ardından Pavlus puta sunulan etlerin günah olmadığını öğretir. Neden? Çünkü Tanrı’nın bakış açısından putun hiç bir değeri yoktur, yani gerçek bir ilah değil, sadece bir taş ya da odun parçasıdır. Nitekim gerçekte tek bir Tanrı vardır; dünyada ‘ilah’ diye geçinen diğerlerin hepsi boştur. Ama dikkat edersek bundan sonraki cümlede Pavlus ‘tek Tanrı’ kavramı içine hem Baba’yı hem de Oğul’u sığdırır. Önce Baba Tanrı her şeyin kaynağı olarak geçer, sonra her şeyi yaratan İsa Mesih ‘Rab’ diye geçer. İkisi birdir, çünkü tek Tanrı’nın özündendirler.
	Şimdi bu bilginin pratik uygulamasına geliyoruz. Pavlus’un dediğine göre kurban etinde sorun yok, fakat benim kurban etini yemem başkasının  sendelemesine neden oluyorsa o zaman sorun vardır. Vicdanı zayıf ya da hassas olan kardeşlerim için kurban eti sorun ise benim dikkatli davranmam lazım. Yani vurdumduymazlık yapamam çünkü bu durumda sevgi bilgiden daha önemlidir. Nitekim söz konusu zayıf kardeş Mesih’in uğruna canını verdiği bir insandır. Dolayısıyla yaptığımın doğru olduğuna kanaat getirsem de başkalarına nasıl yansıdığı da o kadar  önemlidir. Hatta Elçi Pavlus daha da ileri gider: ‘Benim kurban eti yemem bir kardeşimin sürçmesine neden olacaksa bundan böyle hiç et yemem,’ diyor. Romalılar 14’te Pavlus benzer bir konu işler ve ‘imanı zayıf’ olan kardeşlerimize son derece duyarlı davranmamız gerektiğini vurgular. Bu prensibi birçok alanda uygulayabiliriz. Örneğin, birisi alkol tüketimine karşı olabilir, bir başkası ise bu konuda sorun görmüyor olabilir, nasıl çözeceğiz? En başta alkol ile sarhoş olmanın günah olduğunu biliyoruz (Romalılar 13:13). Öbür yandan şunu belirtebiliriz ki her hangi bir içeceğin kendi günahı yoktur, günah içimizden doğar (Markos 7:16). Mesih’in kendisi Kana köyündeki düğünde son derece kaliteli bir şarap yoktan yaratarak bunu kanıtlamıştı. O halde alkolü seviyeli bir şekilde içtiğimiz sürece sorun yok. Ama hesaba katmamız gereken son bir şey daha var, o da davranışımızın başkalarına nasıl yansıdığı. Eğer benim alkol tüketmem, seviyeli de olsa, başkasının sürçmesine neden oluyorsa, içmemem lazım, ya da içmek istiyorsam vicdanı hassas olan kardeşime yansımayacak şekilde içmem gerek. Bunun gibi ‘belirsiz’ konulara gelince bu sorulara dikkat edelim: 1 Yararlı mıdır? 2 Bağımlılık yaratıyor mu? 3 Başkasını sendeletir mi?  En önemlisi aramızdaki sevginin her şeyden daha kıymetli olduğunu unutmayalım. Pavlus’un dediği gibi: ‘Yiyecek uğruna Tanrı’nın işini bozma!’ (Romalılar 14:20).
Ağustos 29
MÜJDENİN KÖLESİ
1.Korintliler 9:1-27
1  Özgür değil miyim? Elçi değil miyim? Rabbimiz İsa'yı görmedim mi? Sizler Rab yolunda verdiğim emeğin ürünü değil misiniz? 2  Başkaları için elçi değilsem bile, sizler için elçiyim ya! Rab yolunda elçiliğimin kanıtı sizsiniz. 3  Beni sorguya çekenlere karşı kendimi böyle savunurum. 4  Yiyip içmeye hakkımız yok mu bizim? 5  Öbür elçiler gibi, Rab'bin kardeşleri ve Kefas gibi, yanımızda imanlı bir eş gezdirmeye hakkımız yok mu? 6  Geçimi için çalışması gereken yalnız Barnaba'yla ben miyim? 7  Kim kendi parasıyla askerlik yapar? Kim bağ diker de ürününü yemez? Kim sürüyü güder de sütünden içmez? 8  İnsansal açıdan mı söylüyorum bunları? Kutsal Yasa da aynı şeyleri söylemiyor mu? 9-10  Musa'nın Yasası'nda, ‹‹Harman döven öküzün ağzını bağlamayacaksın›› diye yazılmıştır. Tanrı'nın kaygısı öküzler mi, yoksa bunu özellikle bizim için mi söylüyor? Kuşkusuz, bizim için yazılmıştır bu. Çünkü çift sürenin umutla sürmesi, harman dövenin de harmana ortak olma umuduyla dövmesi gerekir. 11  Aranıza ruhsal tohumlar ektiysek, sizden maddesel bir harman biçmemiz çok mu? 12  Başkalarının sizden yardım almaya hakları varsa, bizim daha çok hakkımız yok mu? Ama biz bu hakkımızı kullanmadık. Mesih Müjdesi'nin yayılmasına engel olmayalım diye her şeye katlanıyoruz. 13  Tapınakta çalışanların tapınaktan beslendiklerini, sunakta görevli olanların da sunakta adanan adaklardan pay aldıklarını bilmiyor musunuz? 14  Bunun gibi, Rab Müjde'yi yayanların da geçimlerini Müjde'den sağlamasını buyurdu. 15  Ama ben bu haklardan hiçbirini kullanmış değilim. Bunlar bana sağlansın diye de yazmıyorum. Bunu yapmaktansa ölmeyi yeğlerim. Kimse beni bu övünçten yoksun bırakmayacaktır! 16  Müjde'yi yayıyorum diye övünmeye hakkım yok. Çünkü bunu yapmakla yükümlüyüm. Müjde'yi yaymazsam vay halime! 17  Eğer Müjde'yi gönülden yayarsam, ödülüm olur; gönülsüzce yayarsam, yalnızca bana emanet edilen görevi yapmış olurum. 18  Peki, ödülüm nedir? Müjde'yi karşılıksız yaymak ve böylece Müjde'yi yaymaktan doğan hakkımı kullanmamaktır. 19  Ben özgürüm, kimsenin kölesi değilim. Ama daha çok kişi kazanayım diye herkesin kölesi oldum. 20  Yahudiler'i kazanmak için Yahudiler'e Yahudi gibi davrandım. Kendim Kutsal Yasa'nın denetimi altında olmadığım halde, Yasa altında olanları kazanmak için onlara Yasa altındaymışım gibi davrandım. 21  Tanrı'nın Yasası'na sahip olmayan biri değilim, Mesih'in Yasası altındayım. Buna karşın, Yasa'ya sahip olmayanları kazanmak için Yasa'ya sahip değilmişim gibi davrandım. 22  Güçsüzleri kazanmak için onlarla güçsüz oldum. Ne yapıp yapıp bazılarını kurtarmak için herkesle her şey oldum. 23  Bunların hepsini Müjde'de payım olsun diye, Müjde uğruna yapıyorum. 24  Koşu alanında yarışanların hepsi koştuğu halde ödülü bir kişinin kazandığını bilmiyor musunuz? Öyle koşun ki ödülü kazanasınız. 25  Yarışa katılan herkes kendini her yönden denetler. Böyleleri bunu çürüyüp gidecek bir defne tacı kazanmak için yaparlar. Bizse hiç çürümeyecek bir taç için yapıyoruz. 26  Bunun içindir ki, amaçsızca koşan biri gibi koşmuyorum. Yumruğumu havayı döver gibi boşa atmıyorum. 27  Müjde'yi başkalarına duyurduktan sonra kendim reddedilmemek için bedenime eziyet çektirip onu köle ediyorum.
AÇIKLAMA: Her hangi bir kurumda çalışanlar arasında bunu gösteriş için yapan da var gizlice hizmet eden de var. Genellikle ilk grup tüm alkışları toplar ama işin çoğu ikinci gruba kalır. Bazen kilisede de durum böyledir. Elçi Pavlus büyük özveriyle Korintli kardeşlerine hizmet etti, karşılık beklemeden onlara babalık yaptı. Fakat kendisi ayrıldıktan sonra başkaları onun yerini doldurmaya kalktılar. Yalnız bunlar hizmetlerine karşılık olarak maddi ve manevi bir takım beklenti içindeydiler. Hatta bu yaramaz öğretmenler bir süre sonra kiliseyi ilk kuran Elçi Pavlus’u bile eleştirmeye başladılar. O yüzden bu bölümde Pavlus hizmetini savunmak zorunda kalıyor. Korint’te kendisini sorguya çeken kişilere öncellikle özgürlüğünü anlatır. Aslında Mesih’in elçisi olarak Pavlus Korint Kilisesi’nden bir takım hak talep edebilirdi. Nitekim insan birilerine hizmet ettiyse onlardan bunun karşılığını alması gayet doğal ve mantıklıdır. Kişi kilisede hizmet ediyor, ya da ruhsal bir konuma sahiptir diye bu kural değişmez, çünkü onun da karnını doyurması gerek. Evliyse ailesini de geçindirmesi lazım. Ne yazık ki günümüzde de kilisede görev yapanın bunu karşılıksız yapması gerek gibi yanlış düşünceler var.  Bu yüzden Rab’bin birçok hizmetkârı acınacak bir halde zar zor geçiniyor. Elbette ki kilisede hizmet eden bunu kendi maddi menfaati için yapmamalı ama aynı zamanda dilenci yerine de konulmamalı. Aksine kilise topluluğu hizmet edenleri el üstünde tutmalı, Rab adına canla başla çalışanları her türlü, maddi manevi, onurlandırmalıyız (1.Timoteos 5:17). Bu açıdan müjdeyi yaymak için kendilerini Mesih’e adamış kişilerin geçimlerinin müjdeden sağlanması gayet doğal ve gereklidir.
	Pavlus’a gelince, özellikle kimseyi sendeletmemek için bu hakkını bile kullanmadı. Kurmuş olduğu kiliselerden bir destek talep edebilirdi belki ama bunu hiç yapmadı. Tersine, çoğu zaman kendi ihtiyaçlarını karşılamak için çalışmayı tercih ederdi. Bunu özellikle yeni iman edenlere sağlıklı bir örnek sergilemek için yapardı (2.Selanikliler 3:6-13). Çünkü Elçi Pavlus için en önemli şey, müjdenin duyurulmasıydı. Hatta Pavlus bu konuda kendini büyük bir yük altında hissediyordu: ‘Müjdeyi yaymazsam vay halime!’ O ödülünü her hangi birinden değil, Rab’den almak istiyordu. O yüzden Pavlus için müjdeyi karşılıksız yaymak en büyük onur ve şerefti. Dediğimiz gibi Pavlus özgürdü, yani kardeşlerden destek alabilirdi ama o özgürlüğünü başka türlü kullanmayı tercih ederdi. Kiliseden kazanmak yerine daha çok insan kazanmak için kendini köle gibi çalıştırırdı. Müjde’ye karşı gelen Yahudiler’i kazanmak için her açıdan onlara uymaya çalışıyordu. Yahudi olmayanlara gelince onları kazanmak için onlara da uymaya razıydı. Aslında eskiden Pavlus oldukça dindar ve muhafazakâr bir Yahudi’ydi ama başkalarını müjdeye çekmek için tüm bunlardan vazgeçti (Filipililer 3:7-10). İşte Pavlus’un yüreği buydu: Ne yapıp yapıp bazılarını kurtarmak için herkesle her şey oldum.
	Elçi Pavlus kendini bir tür ruhsal maratonda görüyordu. Aslında tüm imanlılar bu maratona dâhildir. Ancak birbirimize karşı yarışmıyoruz, aksine kendi egomuza karşı mücadele ediyoruz. Rabbimiz İsa Mesih’in beğenisini kazanmak için koşuyoruz. Son çizgide Mesih’in ağzından ‘Aferin, iyi ve güvenilir kölem’ sözlerini duymak için kendimizi yoruyoruz. Bu maratonda en büyük rakibimiz da biziz. Özellikle bedensel arzularımız, bencil tutkularımız bizi alıkoymaya çalışır. Dünyasal kaygılar bize öyle yük olabiliyor ki artık koşamaz hale gelebiliyoruz. O yüzden günbegün her tür günahtan sıyrılıp koşuya devam etmek lazım (İbraniler 12:1-2). En önemlisi gözümüzü hedeften yani İsa Mesih’ten ayırmamalıyız. Ne için koştuğumuzu sürekli akla getirmeliyiz. Bizler her hangi dünyasal onur ya da defne tacı için uğraşmıyoruz, Mesih’in elinden alacağımız sonsuz ödül için koşuyoruz (2.Timoteos 4:7-8). İşte burada Elçi Pavlus ile diğer sahte öğretmenler arasında ne denli büyük bir uçurum olduğunu görebiliyoruz. Onlar kendi egolarına çalışırken Pavlus egosunu ayakaltına alıp tüm gücüyle Mesih’e hizmet ediyordu. Başkaları insanların alkışlarını ve paralarını toplamaya çalışırken Pavlus hepsinden feragat edip sadece insanları kurtarmak için uğraşıyordu. Müjdenin kölesi olmak böyledir (1 Selaniklier 2:1-12).

Ağustos 30
TEHLİKELİ DENEME
1.Korintliler 10:1-22
1  Kardeşler, atalarımızın hepsinin bulut altında korunduğunu ve hepsinin denizden geçtiğini bilmenizi istiyorum. 2  Musa'ya bağlanmak üzere hepsi bulutta ve denizde vaftiz edildi. 3  Hepsi aynı ruhsal yiyeceği yedi; 4  hepsi aynı ruhsal içeceği içti. Artlarından gelen ruhsal kayadan içtiler; o kaya Mesih'ti. 5  Ne var ki, Tanrı onların çoğundan hoşnut değildi; nitekim cesetleri çöle serildi. 6  Bu olaylar, onlar gibi kötü şeylere özlem duymamamız için bize ders olsun diye oldu. 7  Onlardan bazıları gibi puta tapanlar olmayın. Nitekim şöyle yazılmıştır: ‹‹Halk yiyip içmeye oturdu, sonra kalkıp çılgınca eğlendi.›› 8  Onlardan bazıları gibi fuhuş yapmayalım. Fuhuş yapanların yirmi üç bini bir günde yok oldu. 9  Yine bazıları gibi Rab'bi denemeyelim. Böyle yapanları yılanlar öldürdü. 10  Kimileri gibi de söylenip durmayın. Söylenenleri ölüm meleği öldürdü. 11  Bu olaylar başkalarına ders olsun diye onların başına geldi; çağların sonuna ulaşmış olan bizleri uyarmak için yazıya geçirildi. 12  Onun için, ayakta sağlam durduğunu sanan dikkat etsin, düşmesin! 13  Herkesin karşılaştığı denemelerden başka denemelerle karşılaşmadınız. Tanrı güvenilirdir, gücünüzü aşan biçimde denenmenize izin vermez. Dayanabilmeniz için denemeyle birlikte çıkış yolunu da sağlayacaktır. 14  Bu nedenle, sevgili kardeşlerim, putperestlikten kaçının. 15  Aklı başında insanlarla konuşur gibi konuşuyorum. Söylediklerimi kendiniz tartın. 16  Tanrı'ya şükrettiğimiz şükran kâsesiyle Mesih'in kanına paydaş olmuyor muyuz? Bölüp yediğimiz ekmekle Mesih'in bedenine paydaş olmuyor muyuz? 17  Ekmek bir olduğu gibi, biz de çok olduğumuz halde bir bedeniz. Çünkü hepimiz bir ekmeği paylaşıyoruz. 18  İsrail halkına bakın; kurban etini yiyenler sunağa paydaş değil midir? 19  Öyleyse ne demek istiyorum? Puta sunulan kurban etinin bir özelliği mi var? Ya da putun bir önemi mi var? 20  Hayır, yok! Dediğim şu: Putperestler kurbanlarını Tanrı'ya değil, cinlere sunuyorlar. Cinlerle paydaş olmanızı istemem. 21  Hem Rab'bin, hem cinlerin kâsesinden içemezsiniz; hem Rab'bin, hem cinlerin sofrasına ortak olamazsınız. 22  Yoksa Rab'bi kıskandırmaya mı çalışıyoruz? Biz O'ndan daha mı güçlüyüz?
AÇIKLAMA: Bu bölümde Elçi Pavlus 8. bölümde geçen putlara sunulan etler konusuna dönüyor. Korint’te bazı kardeşler putların boş olduğunu söyleyerek onlara sunulan etleri yemenin zararsız olduğunu savunuyordu. Pavlus o bölümde bu tür tartışmalı konularda ‘zayıf’ yani vicdanı hassas kardeşleri düşünmeleri gerektiğini söyledi. Her şeyden önce başkalarına sürçme taşı  olmamaya özen gösterilmeli. Şimdi ise Pavlus daha da ileri gidip putlara sunulan etlerin sofralarına katılarak aslında Mesih’e aykırı davranıldığını belirtir çünkü putların arkasındaki cinlere bir açıdan paydaş olunuyor. Neticede hem Mesih’in sofrasına hem de cinlerin sofrasına paydaş olmak oldukça büyük bir tezat doğurur.
	Bölümün başında Pavlus öncellikle Eski Antlaşma’dan İsrail’in tarihinde geçen bir kaç örnek sergiler. Musa’yla birlikte Mısır’dan çıkan halkın tümü Rab’bin mucizelerine birinci derecede şahit oldular. Arkadan onları kovalayan Firavun ordularına karşı Rab büyük bir bulutu onlara kalkan olarak yerleştirdi. Sonra önlerindeki koca denizi ikiye ayırarak kaçmaları için suyun ortasından bir yol açtı. Pavlus bu iki olayı imanlının yaşadığı kurtuluş ve vaftize benzetir. Yahudiler’e dönünce Rab çölde yiyeceklerini, içeceklerini ve giyeceklerini mucizevi bir şekilde sağladı ama tüm bunlara rağmen Tanrı’ya karşı tekrar tekrar başkaldırdılar. Musa çok direndi, Rab de çok kez merhamet gösterdi ama sonunda Mısır’dan çıkan ilk neslin tümünün çölde yok olacağına ant içti (Çölde Sayım 14:29). Bundan önce Rab, Sina Dağı’nda Musa’ya ilk buyruklarını verdiği zaman, İsrail halkı Rab’bin antlaşmasına bağlı kalacağına söz verdi. Musa yine Rab’bin huzuruna çıktı ve kırk gün boyunca Rab’den bir takım buyruk daha alırken aşağıda sabırsızlanan halk bu sırada altın bir buzağı yaptırarak ‘İşte sizi Mısır’dan kurtaran ilahınız budur’ diyerek önünde eğildiler. Bu yetmemiş gibi kalkıp fuhuş yaparak çılgınca eğlendiler (Mısır’dan Çıkış 32). Daha sonra İsrailliler, Moavlı kadınlarla fuhuş yaparak Rab’bi çok öfkelendiler öyle ki bir günde 23 bin kişi öldü (Çölde Sayım 25). Başka bir seferinde çölde dolaşan Yahudiler yine Rab’be isyan ettiler ve Tanrı aralarına zehirli yılanlar gönderdi (Çölde Sayım 21:5-6). Aslında İsrail tarihinden pek çok örnek verilebilir ancak kesin olarak şunu görüyoruz ki Rab’bin bütün çabalarına rağmen putperestlik ve fuhuş toplumu mahvetti. Etraflarındaki pagan uluslara uyum sağlamak istemeleri hep yıkımlarına neden oldu.
	Pavlus’un yukarıdaki örnekleri Korint Kilisesi’ne aktarmasının sebebi şu idi; onlar da kendilerini güçlü hissediyorlardı, günaha düşeceklerine ihtimal vermiyorlardı, oysaki dünyayla uzlaşma yoluna girdiler bile. Aralarından bazısı putperestlerle oturup kalksak da bize bir şey olmaz diye böbürleniyordu. Ama gerçek şu ki kendimizden ne kadar emin isek düşmemiz de o kadar kesindir. Eski Antlaşma’da Yahudiler’in başına gelen bütün bu olaylar aslında hepimiz için büyük bir ibretlik öyküsü. Kısacası kendi gücümüze ya da bilgeliğimize asla güvenmemeliyiz. Dahası ‘özgürlüğümüzle’ Rab’bi denemeye yani O’nun sabrını zorlamaya kalkmamalıyız. Bazen çok ciddi denemelerden geçebiliriz ama öncellikle şunu hatırlamalıyız ki bu denemeler bize özel değil, tarih boyunca benzeri birçok imanlının başına gelmiştir. İkinci olarak Tanrı’nın güvenilir olduğunu unutmamalıyız; gücümüzü aşacak bir denemeyle karşılaşmamıza izin vermeyeceğine söz verir. Üçüncü olarak da her denemeyle birlikte yeri ve zamanı geldiğinde çıkış yolunu göstereceğini belirtiyor. Rab’bin gücüyle her türlü denemenin üstesinden gelebiliriz (Filipililer 4:13). Fakat bilerek kendimizi günahın ortamına sokuyorsak bu durumda Tanrı’dan yardım beklememeliyiz.
	Anlaşılan Korintliler’in bazısı hem pagan tapınakların şölenlerine hem de Rab’bin Sofrası’na katılıyordu. Pavlus bunun çok ciddi bir çelişki oluşturduğunu belirtir. Neticede kardeşlerle birlikte Rab’bin Sofrası’nda oturup ekmek ve şarabı paylaştığımızda aramızdaki birliği kutladığımız gibi, paganlarla aynı sofraya oturup cinlere sunulan yemekler yiyorsak onlarla bir tür birlik kurmuyor muyuz? Mesih’in sofrasına oturduğumuzda O’nun yüce sevgisine paydaş olmak üzere oturuyoruz. Aynı şekilde putperest insanlarla oturup etkinliklerine katıldığımızda onlara bu açıdan paydaş olduğumuzu görmüyor muyuz? İşte burada özgürlüğümüzü sınamamız gerek. İblis bizi denemek isteyebilir, bari kendi kendimizi denemenin tuzağına sokmayalım yoksa Rab’bin sabrını denemiş ve zorlamış oluruz.
Ağustos 31
ÖZGÜRLÜĞÜN SINIRI
1.Korintliler 10:23-33
23  ‹‹Her şey serbest›› diyorsunuz, ama her şey yararlı değildir. ‹‹Her şey serbest›› diyorsunuz, ama her şey yapıcı değildir. 24  Herkes kendi yararını değil, başkalarının yararını gözetsin. 25  Kasaplar çarşısında satılan her eti vicdan sorunu yapmadan, sorgusuz sualsiz yiyin. 26  Çünkü ‹‹Yeryüzü ve içindeki her şey Rab'bindir.›› 27  İman etmemiş biri sizi yemeğe çağırır, siz de gitmek isterseniz, önünüze konulan her şeyi vicdan sorunu yapmadan, sorgusuz sualsiz yiyin. 28  Ama biri size, ‹‹Bu kurban etidir›› derse, hem bunu söyleyen için, hem de vicdan huzuru için yemeyin. 29  Senin değil, öbür adamın vicdan huzuru için demek istiyorum. Benim özgürlüğümü neden başkasının vicdanı yargılasın? 30  Şükrederek yemeğe katılırsam, şükrettiğim yiyecekten ötürü neden kınanayım? 31  Sonuç olarak, ne yer ne içerseniz, ne yaparsanız, her şeyi Tanrı'nın yüceliği için yapın. 32  Yahudiler'in, Grekler'in ya da Tanrı topluluğunun tökezleyip düşmesine neden olmayın. 33  Ben de kendi yararımı değil, kurtulsunlar diye birçoklarının yararını gözeterek herkesi her yönden hoşnut etmeye çalışıyorum.
AÇIKLAMA: Korint kardeşleri serbest takılmayı seviyorlardı. Genel olarak Korint halkı da kendine öyle bir isim yapmıştı. İmanlıların bazısı da Mesih’te edindikleri özgürlüğü ardına kadar yaşamak istiyorlardı. Ama Elçi Pavlus bu tutumun İsa Mesih inancına yakışmadığını belirtir. Daha önce, altıncı bölümde, Pavlus özgürlüğümüzün bazı sınırlarından bahsetti. En başta imanlı yapmak istediği şeyin kendisi için yararlı olup olmadığını sorgulaması lazım. Çünkü daha önce belirttiği gibi, bedenimiz bize ait değildir (6:20). Günümüzde insanlar, ‘Bu benim bedenim, onunla ne istersem yapabilirim’ düşüncesiyle hareket etmektedirler ama bu İncil’in öğretisine aykırıdır. O yüzden ne yaparsak yapalım öncellikle Mesih’in temel değerlerine uyup uymadığını kontrol etmemiz lazım. Aynı zamanda yiyip içtiğimiz ya da yaptığımız şeyler bizde sağlıksız bir bağımlılık yaratıyorsa bu da Rab’bin isteğine aykırıdır. Bu listeye sadece bilindik kötü bağımlılıklar değil, facebook ve playstation gibi bazı modern alışkanlıklar da ekleyebiliriz. Çünkü hayatımızı esir alan her şey eninden sonunda Mesih’ten de uzaklaşıp ruhsal olarak soğumamıza yol açacaktır.
	Pavlus bu bölümde putlara sunulan kurban etleri tartışıyordu. Bu tarz ‘tartışmalı’ konuları değerlendirmek için önemli bir hususa daha değinir. Sadece bizim için yararlı ya da tutsak edici olup olmadığı değil, başkalarına da nasıl etki yaptığına dikkat etmemiz gerektiğini vurgular. Yapmak istediğim şey yapıcı mı yıkıcı mı? Belki o davranışın bir zararı yoktur bana ama başkalarına  sürçme taşı oluyorsa o zaman uygun değildir. Çünkü Mesih imanlısı olarak bir tek kendimi düşünemem, kardeşlerimi de düşünmek zorundayım. Putlara sunulan etler konusunda dönünce, vicdanım tamamen temiz olabilir, etin de bir zararı yoktur, ancak vicdanı hassas olan bir imanlı beni putperestlerle aynı sofraya oturmuş olarak görse benim özgürlüğüm yüzünden imanı büyük bir darbe alacaktır. Elbette ki hiç bir yemeğin ya da içeceğin kendiliğinden bir günahı yoktur çünkü hepsini Rab yarattı. Mesih de her yemeğin temiz olduğunu belirtti (Markos 7:14-19). Ama Mesih aynı zamanda bir başkasının tökezlemesine neden olmaktansa insanın boynuna bir değirmen taşı bağlayıp denize atlaması daha iyi olur diye söyledi (Markos 9:42). Sonuç olarak Mesih’te özgürüz ama özgürlüğümüzü başkalarının imanlarını ayakaltına almak için asla kullanmamalıyız.
	Bölümün son ayetlerinde imanlının sadece kilisedeki kardeşleri değil, dışardakileri de hesaba katması gerektiğini belirtir. İmanlının her bir sözü ve davranışı Rab’bi öyle yüceltmeli ki ‘aralarında evrendeki yıldızlar gibi parladığınız bu eğri ve sapık kuşağın ortasında kusursuz ve saf, Tanrı’nın lekesiz çocukları’ olarak bilinelim (Filipililer 2:14). Bu yüzden Pavlus hem Yahudiler’e hem de Grekler’e her açıdan olumlu bir tanıklık sergilemeleri gerektiğini hatırlatır. Bazen imanlılar dünyada insanların kendileri hakkında ne düşündüklerine tamamen boş veriyorlar. Pavlus böyle düşünmüyordu çünkü onun için kendi özgürlüğünden de daha önemli bir şey vardı, o da insanların kurtulmasıydı. En büyük hedefi ve arzusu buydu. Bizler de yemek içmek olsun, giyim kuşam olsun her açıdan Mesih’in müjdesine yaraşır hayatlar sürmeye dikkat etmeliyiz. Tabi ki herkesi her konuda tam anlamıyla memnun edemeyebiliriz ama Elçi Pavlus’un öğrettiği gibi bu konuda ‘elimizden geleni’ yapmamız gerek (Romalılar 12:17-18). Sonuç olarak şunu unutmamalıyız ki şu an için biz İsa Mesih’in yeryüzündeki bedeniyiz. İnsanlar bize bakarak Mesih hakkında karar verecekler. Bu inanılmaz büyük bir sorumluluktur. O yüzden kendi özgürlüğümüzden çok başkalarını düşünmeliyiz.

Eylül 1
KİLİSENİN DÜZENİ
1.Korintliler 11:1-16
1  Mesih'i örnek aldığım gibi, siz de beni örnek alın. 2  Her durumda beni anımsadığınız ve size ilettiğim öğretileri olduğu gibi koruduğunuz için sizi övüyorum. 3  Ama şunu da bilmenizi isterim: Her erkeğin başı Mesih, kadının başı erkek, Mesih'in başı da Tanrı'dır. 4  Başına bir şey takıp dua ya da peygamberlik eden her erkek, başını küçük düşürür. 5  Ama başı açık dua ya da peygamberlik eden her kadın, başını küçük düşürür. Böylesinin, başı tıraş edilmiş bir kadından farkı yoktur. 6  Kadın başını açarsa, saçını kestirsin. Ama kadının saçını kestirmesi ya da tıraş etmesi ayıpsa, başını örtsün. 7  Erkek başını örtmemeli; o, Tanrı'nın benzeri ve yüceliğidir. Kadın da erkeğin yüceliğidir. 8  Çünkü erkek kadından değil, kadın erkekten yaratıldı. 9  Erkek kadın için değil, kadın erkek için yaratıldı. 10  Bu nedenle ve melekler uğruna kadının başı üzerinde yetkisi olmalıdır. 11  Ne var ki, Rab'de ne kadın erkekten ne de erkek kadından bağımsızdır. 12  Çünkü kadın erkekten yaratıldığı gibi, erkek de kadından doğar. Ama her şey Tanrı'dandır. 13  Siz kendiniz karar verin: Kadının açık başla Tanrı'ya dua etmesi uygun mu? 14-15  Doğanın kendisi bile size erkeğin uzun saçlı olmasının kendisini küçük düşürdüğünü, kadının uzun saçlı olmasının ise kendisini yücelttiğini öğretmiyor mu? Çünkü saç kadına örtü olarak verilmiştir. 16  Bu konuda çekişmek isteyen varsa, şunu bilsin ki, bizim ya da Tanrı'nın kiliselerinin böyle bir alışkanlığı yoktur.
AÇIKLAMA: Bu bölümün günümüzde doğru anlaşılması oldukça zordur. Bir yandan modern feministler erkekle kadın arasında hiç bir fark yok diye savunur. Öbür yandan başörtüsü kültürümüzde dini ve siyasi bir sembol haline gelmiştir. Şimdi Pavlus’un ne demek istediğini anlamak için bundan iki bin sene önceki döneme dönüp özellikle Korint’te yaşananları irdelememiz gerek. Pavlus’un döneminde bayanlar, özellikle evli olanlar, başlarında bir tür örtü giyerlerdi. Yahudiler ve Grekler arasında bu konuda kültürel farklılıklar vardı ama genel anlamda bir kadının başını örtmesi onun mütevazı olup kocasına ya da ailesine bağlı bulunduğunu gösterirdi. Korint’e gelince durum biraz daha karışıktı çünkü o şehir erkek ve kadın fahişeleriyle ün salmıştı. Oradaki hayat kadınları genellikle başlarını örtmez ve saçlarının cazibesiyle müşteri toplamaya çalışırlardı. Eşcinsel erkekler de saçlarını uzatıp kendilerini çekici bir süs vermeye çalışırlardı. Bazı lezbiyen kadınlar da saçlarını kısa kesmiş olabilirlerdi. Şimdi Korint Kilisesi’ne gelince, belli ki aralarında her tür insan vardı. Aynı zamanda özellikle toplulukta fazla konuşmayı seven otoriterlik taslayan bir takım kadın da vardı ki Pavlus onlara daha sonra bir tür kısıtlama yapmak zorunda kalıyor (1.Korintliler 14:34-35).
	Şimdi bu bölümün başında Pavlus korunması gereken bazı törelerden bahseder. Eskiden, özellikle Yahudiler arasında, kadınlar ve erkekler havrada bir arada bulunmazlardı. Ama Kilise toplantılarında ayrım yoktu, kadın ve erkek birlikte tapınırdı, ne var ki bazısı Tanrı’nın kurmuş olduğu doğal hiyerarşiye saygısızlık yapmaya başladı. Bu bölümün ana konusu kadının başörtüsü değil aslında, topluluğun sergilemesi gereken düzendir. Pavlus, bir önceki bölümde imanlıların genel toplumun gözünde doğru olanı yapması gerektiğini vurguladı ne var ki Korint Kilisesi’nde her tür karışıklık sürüyordu. Bazı erkek kadın gibi dolaşır, bazı kadınlar da erkek gibi, kadınların bazısı erkeklerin önderliğine boyun eğmeyip kendilerince bir düzen kurmaya çalışıyorlardı. Bu yüzden Pavlus kiliseyi yeniden  düzene sokmaya çalışır.
	Pavlus öncellikle Tanrı’dan gelen hiyerarşik bir düzen savunur: Kadının başı erkektir, erkeğin başı Mesih’tir, Mesih’in başı da Baba Tanrı’dır. Burada baş demek yetki kaynağı ya da söz sahibi olmak demektir. İsa Mesih Baba’sına boyun eğdiği gibi her erkek Mesih’e  ve kadın da kocasına ya da babasına boyun eğmelidir. Bu düzeni Rab dünyanın ta başlangıcında kurdu. Âdem’i yaratırken onu kendi suretinde yarattı öyledir ki adam yeryüzünde Tanrı’nın yüceliğini yansıtır. Sonra kadını erkeğin kaburgasından yarattı. Önce erkek yaratıldı ve sonra ona destek olmak için kadın yaratıldı böylece doğal bir hiyerarşi oluştu (1.Timoteos 2:13). Günümüzde boyun eğme çok tuhaf karşılanır, sanki kadın ezilmek için yaratıldı. Kesinlikle hayır! Nitekim Pavlus’un da belirttiği gibi ne erkek kadından bağımsızdır ne kadın erkekten, ikisi Tanrı’nın gözünde aynı değere sahiptir. Ama konumları ve görevleri doğal olarak farklıdır. Rab kadını erkeğin emrine verdi ki ona sahip çıksın, onu korusun ve kayırsın. İncil’e göre kadın kocasına ne kadar bağlı olsa da kocası da onun için her türlü fedakârlığa hazır olmalıdır (Efesliler 5:22-33). Tanrı’nın yarattığı bu düzen kilise için de geçerlidir. Kadınlar kilise üzerinde yetkili kılınmış erkek önderlere bağımlı olmalı, başka türlü her tür düzensizliğe yol açmış oluruz.
	Pavlus’un bir kaygısı daha kadınla erkek arasındaki doğal ayrımı korumaktı. Korint’teki çok kişi  öyle tuhaf  saç modelleri ve giyim kullanıyordu ki, kimin erkek ya da kadın olduğu anlaşılmıyordu, günümüzde bazen görebiliriz.  Kutsal Yasa’da ise Rab kadınların erkek giysisi ve erkeklerin kadın giysisi giymesini yasakladı (Yasanın Tekrarı 22:5). Neden? Çünkü Tanrı bizi nötr insan olarak değil, kadın ya da erkek olarak yaratır, aradaki farkı korumamızı da emreder yoksa günümüzde gördüğümüz gibi cinsellik keşmekeşe döner. Korint Kilisesi’ne dönünce Elçi Pavlus kadınların kültürün verdiği asilikten kaçınıp sembolik bir başörtüsü takarak mütevazı bir tutum sergilemelerini buyuruyordu. Aynı zamanda erkekleri de Rab’be yarışır bir ‘başlık’ görevine yani güçlü bir önderlik sergilemeye çağırdı. Kısacası, imanlı kadın ‘kadınlığı’ ile imanlı erkek de ‘erkekliği’ ile barışık olmalı, çünkü Rab bizi böyle tasarladı. Peki, kadınlar başörtüsü takmalı mı? Pavlus’un sözüne tıpatıp uymak isteyenler sembolik bir şey takabilir fakat burada önemli olan Tanrı’nın düzenine yürekten boyun eğmektir. Nitekim melekler bile kilisenin düzenini gözetliyorlar çünkü evreni yaratan Tanrı her zaman düzenden yanadır (1.Korintliler 14: 40).
Eylül 2
AGAPE ŞÖLENİ
1.Korintliler 11:17-34
17  Toplantılarınız yarardan çok zarar getirdiği için aşağıdaki uyarıları yaparken sizi övemem. 18  Birincisi, toplulukça bir araya geldiğinizde aranızda ayrılıklar olduğunu duyuyorum. Buna biraz da inanıyorum. 19  Çünkü Tanrı'nın beğenisini kazananların belli olması için aranızda bölünmeler olması gerekiyor! 20  Toplandığınızda Rab'bin Sofrası'na katılmak için toplanmıyorsunuz. 21  Her biriniz ötekini beklemeden kendi yemeğini yiyor. Kimi aç kalıyor, kimi sarhoş oluyor. 22  Yiyip içmek için evleriniz yok mu? Tanrı'nın topluluğunu hor mu görüyorsunuz, yiyeceği olmayanları utandırmak mı istiyorsunuz? Size ne diyeyim? Sizi öveyim mi? Bu konuda övemem! 23-24  Size ilettiğimi ben Rab'den öğrendim. Ele verildiği gece Rab İsa eline ekmek aldı, şükredip ekmeği böldü ve şöyle dedi: ‹‹Bu sizin uğrunuza feda edilen bedenimdir. Beni anmak için böyle yapın.›› 25  Aynı biçimde yemekten sonra kâseyi alıp şöyle dedi: ‹‹Bu kâse kanımla gerçekleşen yeni antlaşmadır. Her içtiğinizde beni anmak için böyle yapın.›› 26  Bu ekmeği her yediğinizde ve bu kâseden her içtiğinizde, Rab'bin gelişine dek Rab'bin ölümünü ilan etmiş olursunuz. 27  Bu nedenle kim uygun olmayan biçimde ekmeği yer ya da Rab'bin kâsesinden içerse, Rab'bin bedenine ve kanına karşı suç işlemiş olur. 28  Kişi önce kendini sınasın, sonra ekmekten yiyip kâseden içsin. 29  Çünkü bedeni farketmeden yiyip içen, böyle yiyip içmekle kendi kendini mahkûm eder. 30  İşte bu yüzden birçoğunuz zayıf ve hastadır, bazılarınız da ölmüştür. 31  Kendimizi doğrulukla yargılasaydık, yargılanmazdık. 32  Dünyayla birlikte mahkûm olmayalım diye Rab bizi yargılayıp terbiye ediyor. 33  Öyleyse kardeşlerim, yemek için bir araya geldiğinizde birbirinizi bekleyin. 34  Aç olan karnını evde doyursun. Öyle ki, toplanmanız yargılanmanıza yol açmasın. Öbür sorunları ise geldiğimde çözerim
AÇIKLAMA: Gördüğümüz gibi Korint Kilisesinde her tür karışıklık vardı, bu da özellikle toplantılarında belli olurdu. Mesih’in kendi öğrencilerinden kişisel bir ricası vardı o da Rab’bin Sofrası dediğimiz olayda kendisini anmalarıydı. Kilisenin ilk günlerinden beri düzenli olarak yapılan bu törende Mesih’in parçalanmış bedenini ve dökülmüş kutsal kanını temsil eden ekmek ve şarap tüm imanlılar arasında paylaşılırdı (Elçilerin İşleri 2:42,46). Ne var ki Korint’e gelince bu kutsal sofra da kirletilmişti. Tabi bu bölümü okurken bizim bugün kutladığımız Rab’bin Sofrası’ndan daha farklı bir olay olduğunu bilmeliyiz. Çünkü ilk kilise döneminde resmi kilise binaları olmadığı için toplantılar daha esnekti. Pazar günü de tatil değildi o yüzden imanlılar ya cumartesi akşamı ya da pazar akşamı birlikte yemek için toplanırlardı. Buna Agape (Sevgi) Şöleni denirdi çünkü imanlılar Mesih’in sevgisini paylaşmak için bir araya gelirlerdi (Yahuda 12). Yemeğin sonuna doğru Mesih’i temsil eden kutsal kâse ve mayasız ekmek paylaşılırdı. Ardından dualar ve ilahiler okunurdu, vaaz verilirdi ve herkes evine dönerdi.
	Şimdi Korint’e gelince Agape Şöleni pek sevgi dolu geçmiyordu, Pavlus’un dediğine göre ‘yarardan çok zarar getiriyordu.’ Çünkü topluluk birlik içinde hareket etmiyordu. Daha önce bahsedilen bölünmelerin yanı sıra gelen herkese maddi gücüne ve sosyal statüsüne göre farklı muamele yapılıyordu. Zenginler ayrı oturur güzel yemeklerle doyarken fakir kardeşler bir kenarda bekliyorlardı. Erken gelen zenginler tüm yemekleri bitirip geç saate kadar çalışanlara da bir şey bırakmıyorlardı. Tabi o günün sosyal standartlarına göre belki bu sınıflandırma normal sayılırdı ama Rab’bin Sofrasına hiç uygun değildi. Çünkü Tanrı’nın önünde ne özgür ne köle, ne zengin ne fakir vardır, o yüzden Pavlus onları çok ağır bir şekilde eleştirir. En kötüsü durum bu olunca toplantıda Mesih’i anmak yerine imanlılar daha da bölünüyorlardı. O yüzden Pavlus kısaca Rab’bin Sofrasının asıl anlamını hatırlatır. Mesih’in kendi sözleri uyarınca paylaşılan ekmek çarmıhta feda edilen bedenini temsil eder. Paylaşılan kase de dökülen Mesih’in kanını ve bu aracılıklar  başlayan Yeni Antlaşma’yı temsil eder (Luka 22:19-20). Törenin odak noktası Mesih’in ölümü ve dirilişidir.
	Son olarak Pavlus önemli bir kaç uyarı daha ekliyor. Uygun olmayan biçimde Rab’bin Sofrasına katılanın Mesih’e karşı suç işlediğini belirtir. O yüzden sofraya katılmadan önce herkes kendi yüreğini sınamalı, der. Peki, ‘uygun olmayan’ ne demek? Ardından Pavlus ‘bedeni fark etmeden yemekten’ bahseder. Hatta bazısının bundan dolayı Rab’den ceza aldıklarını da söyler, birileri ölmüştü bile. Burada bedeni fark etmemek büyük olasılıkla Mesih’in ve kutsal bedeni olan kilisenin değerini bilmemek, ya da yüreğinde bariz bir günahla Rab’bin sofrasına katılmaktan söz ediyor olabilir. Çünkü sonra kendi yüreğimizi yargılamaktan da söz eder. Kaldı ki Mesih’in kutsal sembollerinden almak için sofrasına katılıyorsak öncellikle yüreğimizi arındırmaya özen göstermeliyiz. Mesih’in de dediği gibi kardeşimize karşı bir günahımızın olduğunu fark edersek o anda her şeyi bırakıp onunla barışmaya gitmeliyiz (Matta 5:23-26). Sonuç olarak Rab’bin Sofrası o kadar önemli ve kutsal ki uygun olmayan biçimde katılan bazılarının ölümüne bile sebep olabilir. O halde Rab’be yaklaşırken kendimize çok ama çok dikkat edelim.

Eylül 3
MESİH’İN BEDENİ
1.Korintliler 12:1-31
1  Ruhsal armağanlara gelince, kardeşlerim, bu konuda bilgisiz kalmanızı istemem. 2  Biliyorsunuz, putperestken şöyle ya da böyle saptırılıp dilsiz putlara tapmaya yöneltilmiştiniz. 3  Bunun için bilmenizi isterim ki: Tanrı'nın Ruhu aracılığıyla konuşan hiç kimse, ‹‹İsa'ya lanet olsun!›› demez. Kutsal Ruh'un aracılığı olmaksızın da kimse, ‹‹İsa Rab'dir›› diyemez. 4  Çeşitli ruhsal armağanlar vardır, ama Ruh birdir. 5  Çeşitli görevler vardır, ama Rab birdir. 6  Çeşitli etkinlikler vardır, ama herkeste hepsini etkin kılan aynı Tanrı'dır. 7  Herkesin ortak yararı için herkese Ruh'u belli eden bir yetenek veriliyor. 8-10  Ruh aracılığıyla birine bilgece konuşma yeteneği, ötekine aynı Ruh'tan bilgi iletme yeteneği, birine aynı Ruh aracılığıyla iman, ötekine aynı Ruh aracılığıyla hastaları iyileştirme armağanları, birine mucize yapma olanakları, birine peygamberlikte bulunma, birine ruhları ayırt etme, birine çeşitli dillerle konuşma, bir başkasına da bu dilleri çevirme armağanı veriliyor. 11  Bunların tümünü etkin kılan tek ve aynı Ruh'tur. Ruh bunları herkese dilediği gibi, ayrı ayrı dağıtır. 12  Beden bir olmakla birlikte birçok üyeden oluşur ve çok sayıdaki bu üyelerin hepsi tek bir beden oluşturur. Mesih de böyledir. 13  İster Yahudi ister Grek, ister köle ister özgür olalım, hepimiz bir beden olmak üzere aynı Ruh'ta vaftiz edildik ve hepimizin aynı Ruh'tan içmesi sağlandı. 14  İşte beden tek üyeden değil, birçok üyeden oluşur. 15  Ayak, ‹‹El olmadığım için bedene ait değilim›› derse, bu onu bedenden ayırmaz. 16  Kulak, ‹‹Göz olmadığım için bedene ait değilim›› derse, bu onu bedenden ayırmaz. 17  Bütün beden göz olsaydı, nasıl duyardık? Bütün beden kulak olsaydı, nasıl koklardık? 18  Gerçek şu ki, Tanrı bedenin her üyesini dilediği biçimde bedene yerleştirmiştir. 19  Eğer hepsi bir tek üye olsaydı, beden olur muydu? 20  Gerçek şu ki, çok sayıda üye, ama tek beden vardır. 21  Göz ele, ‹‹Sana ihtiyacım yok!›› ya da baş ayaklara, ‹‹Size ihtiyacım yok!›› diyemez. 22  Tam tersine, bedenin daha zayıf görünen üyeleri vazgeçilmezdir. 23  Bedenin daha az değerli saydığımız üyelerine daha çok değer veririz. Böylece gösterişsiz üyelerimiz daha gösterişli olur. 24  Gösterişli üyelerimizin özene ihtiyacı yoktur. Ama Tanrı, değeri az olana daha çok değer vererek bedende birliği sağladı. 25  Öyle ki, bedende ayrılık olmasın, üyeler birbirini eşit biçimde gözetsin. 26  Bir üye acı çekerse, bütün üyeler birlikte acı çeker; bir üye yüceltilirse, bütün üyeler birlikte sevinir. 27  Sizler Mesih'in bedenisiniz, bu bedenin ayrı ayrı üyelerisiniz. 28  Tanrı kilisede ilkin elçileri, ikinci olarak peygamberleri, üçüncü olarak öğretmenleri, sonra mucize yapanları, hastaları iyileştirme armağanlarına sahip olanları, başkalarına yardım edenleri, yönetme yeteneği olanları ve çeşitli dillerle konuşanları atadı. 29  Hepsi elçi mi? Hepsi peygamber mi? Hepsi öğretmen mi? Hepsi mucize yapar mı? 30  Hepsinin hastaları iyileştirme armağanları var mı? Hepsi bilmediği dilleri konuşabilir mi? Hepsi bu dilleri çevirebilir mi? 31  Ama siz daha üstün armağanları gayretle isteyin. Şimdi size en iyi yolu göstereyim.
AÇIKLAMA: Korint Kilisesi’nde baş gösteren karışıklığın bir sebebi de ruhsal armağanlar konusundaki anlaşmazlık ve düzensizlikti. Şimdi Pavlus bu önemli konuya açıklık getirmek için uzun ve ayrıntılı üç bölüm yazar. İncil’in başka yerlerinde Rab’bin kilisesine bağışladığı ruhsal armağanlara ilişkin ayetler de vardır (Romalılar 12:3-8, Efesliler 4:7-11, 1.Petrus 4:10-11), ama Korint’te bu ciddi bir soruna yol açmıştı o yüzden Pavlus burada meseleyi çok detaylı bir şekilde işler. Anlaşılan bazı kişiler toplantı ortasında güya Ruh’tan esinlenerek ‘İsa’ya lanet olsun!’ bile demişler . Belli ki insanlar istedikleri her şeye ‘ruhsal’ bir kılıf uydurarak özellikle bu konuda işleri iyice zıvanadan çıkarmışlardı.  Cevap verirken Pavlus öncellikle ruhsal armağanların en başına dönüyor. Evet, farklı armağanlar yani ruhsal yetenekler ve kabiliyetlerimiz var ama onları bize bağışlayan ve etkin kılan Tanrı’nın Ruhu birdir. Ayrıca bu armağanlar bizim benliğimize göre değil, Rab’bin yüce hikmetine göre dağıtılır. Dahası verilen armağanların temel amacı gururumuzu okşamak değil, kiliseyi pekiştirmek ve Tanrı’yı yüceltmektir (Efesliler 4:12-16). Burada Pavlus verilen armağanların bazısını sıralar: bilgece konuşma, iman etme, hastaları iyileştirme, ruhları ayırt etme, peygamberlikte bulunma, dillerle konuşma ve çevirme armağanları... Elbette ki bu listeyi daha da uzatabilirdi fakat esas önemli olan şu ki bunların tümünü etkin kılan ve herkese dilediği gibi dağıtan tek ve aynı Kutsal Ruh’tur.
	Sonraki paragrafta Pavlus kilise topluluğunu bir bedene benzeterek birlik içinde nasıl hareket etmemiz gerektiğini öğretir. Bir insan bedeninde çok sayıda üye olduğu gibi Mesih’in bedeni olan kilisede de farklılıklar vardır. Farklı etnik kimliklerden, farklı sosyal seviyelerinden gelenler olabilir ama hepimiz Mesih’te birizdir (Galatyalılar 3:26-29). Çünkü hepimiz aynı Kutsal Ruh’ta vaftiz edildik. Yani Mesih’e iman ettiğimizde hepimiz aynı Ruh’la mühürlendik (Efesliler 1:13). Nitekim Kutsal Ruh’u almadan Mesih’e ve kutsal ailesine ait sayılamayız (Romalılar 8:9). Anlaşılan şu ki Kutsal Ruh’u aldığımızda onunla beraber bize bağışlanan bir takım armağanlar da söz konusudur. İlerleyen ayetlerde Pavlus Mesih’in bedeni olan kilisenin birliğini vurgulamaya çalışır. Beden tek üyeden oluşmadığı gibi, kilisede de birçok farklı üye olması gayet doğaldır. Her üyenin de kendisine has bir değeri ve görevi vardır. Dahası her üye diğer üyelere de muhtaçtır çünkü bir üye tek başına hiç işe yaramaz. Ne yazık ki armağan konusuna dönünce insanlar hep görünür bir yerde olmak istiyorlar. İmanlılar ya vaiz ya da önder olmak istiyorlar. Ama Pavlus yine insanın beden örneğinden esinlenerek görünmeyen üyelerinin daha kritik bir rol oynadığını belirtir. Yani insanın kalbi ya da akciğeri yanında burun ya da kulak ne ki! Sonuç olarak ister görünür olsun ister olmasın her üye önemli bir görev görüyor dolayısıyla birbirimizin yerini kıskanmaya gerek yoktur. Tersine birbirimizi kollamalıyız çünkü birimizin başına en ufak bir şey geldiğinde bütün beden acıyla kıvranır. İşte bu yüzden bedenin birliğini korumaya gayret etmeliyiz (Efesliler 4:1-3).
	Kilise topluluğunda farklı görevler ve armağanlar vardır. Nitekim en başta İsa Mesih bazı öğrencilerini elçi olmak üzere seçti. İlerleyen süreçte bazısı peygamberlik ederek Rab adına konuştu (Elç.İşleri 11:27-28). Kimisi öğretmen kimisi mucize yapan, kimisi yöneten kimisi farklı dilde konuşandı, ama herkes kendisine düşen görevi yerine getirdi. Hepsi aynı göreve yeltenmedi, çünkü Rab herkese farklı bir yetenek verdi. Ne var ki Korint kilisesinde bazısı özel bir takım ‘olağanüstü’ armağan peşindeydi. Kendilerine verilen armağanları hor görüp gösterişli bir şeyler arzulayarak aslında birbirlerini kırıyorlardı. Böylece kilise topluluğu doğal dengesini kaybediyordu. O yüzden Pavlus armağan konusuna devam etmeden önce onlara daha üstün bir yol göstermeye çalışacaktır.

Eylül 4
EN İYİ YOL
1.Korintliler 13:1-13
1  İnsanların ve meleklerin diliyle konuşsam, ama sevgim olmasa, ses çıkaran bakırdan ya da çınlayan zilden farkım kalmaz. 2  Peygamberlikte bulunabilsem, bütün sırları bilsem, her bilgiye sahip olsam, dağları yerinden oynatacak kadar büyük imanım olsa, ama sevgim olmasa, bir hiçim. 3  Varımı yoğumu sadaka olarak dağıtsam, bedenimi yakılmak üzere teslim etsem, ama sevgim olmasa, bunun bana hiçbir yararı olmaz. 4  Sevgi sabırlıdır, sevgi şefkatlidir. Sevgi kıskanmaz, övünmez, böbürlenmez. 5  Sevgi kaba davranmaz, kendi çıkarını aramaz, kolay kolay öfkelenmez, kötülüğün hesabını tutmaz. 6  Sevgi haksızlığa sevinmez, gerçek olanla sevinir. 7  Sevgi her şeye katlanır, her şeye inanır, her şeyi umut eder, her şeye dayanır. 8  Sevgi asla son bulmaz. Ama peygamberlikler ortadan kalkacak, diller sona erecek, bilgi ortadan kalkacaktır. 9  Çünkü bilgimiz de peygamberliğimiz de sınırlıdır. 10  Ne var ki, yetkin olan geldiğinde sınırlı olan ortadan kalkacaktır. 11  Çocukken çocuk gibi konuşur, çocuk gibi anlar, çocuk gibi düşünürdüm. Yetişkin biri olunca çocukça davranışları bıraktım. 12  Şimdi her şeyi aynadaki silik görüntü gibi görüyoruz, ama o zaman yüz yüze görüşeceğiz. Şimdi bilgim sınırlıdır, ama o zaman bilindiğim gibi tam bileceğim. 13  İşte kalıcı olan üç şey vardır: İman, umut, sevgi. Bunların en üstünü de sevgidir.
AÇIKLAMA: Korint’teki kardeşler armağanlar konusunda adeta yarışıyorlardı. Elçi Pavlus ise armağanlar tartışmasına girmeden önce daha önemli, ‘en iyi yol’ diye betimlediği bir konuya odaklanmak istiyor, o da sevgi yolu (Efesliler 5:2). Kısacası Rab kutsal adı uğruna neler yaptığımızdan çok nasıl bir tutumla yaptığımıza önem verir. Yani hizmetimizin çokluğuna değil, kalitesine bakar. Bunun için sevgi şarttır. Kutsal Ruh’un Mesih’in kilisesine bağışladığı birbirinden güzel bir takım armağanlar vardır ama Ruh’un ürünü olan sevgi hepsinden daha üstündür (Galatyalılar 5:22-24).
Şimdi Pavlus sevginin vazgeçilmez niteliğini vurgulayarak başlar. Bizde her tür kabiliyet ya da yetenek mevcut olabilir; çok güzel konuşabiliriz, ilahi söyleyebiliriz... vs ama bunu sevgiyle yapmadığımız takdirde gürültü çıkaran tenekeden farkımız yoktur. Bizde harika armağanlar da olabilir, Rab adına peygamberlikte bulunabiliriz, Kelam’ın sırlarını çözmüş , hatta inanılması güç mucizelere de imza atmış olabiliriz ama sevgimiz yoksa biz bomboşuzdur. Rab’bin hizmetinde çok büyük bir fedakârlık da sergileyebiliriz, her şeyimizi fakirlerle paylaşabiliriz, hatta bedenimizi de Mesih uğruna işkenceye de teslim edebiliriz ama bunu sevgisiz bir şekilde yaparsam hiç bir anlamı yoktur. Kısacası, her tür hizmet, armağan ya da fedakârlık, gerçek sevgiden yoksun kaldığı sürece bomboştur. En önemlisi bunu yapan bizler de kendi kendimizi kandırmış oluruz çünkü Rab’bin hizmetinde sevgi şarttır (2.Yuhanna 6).
Peki, sevgi derken Pavlus esas neyi kastediyor? Günümüzde insanlar sevgiyi hoş bir duygu olarak algılar oysa ki Rab’bin Sözü’ne göre sevgi; Mesih’in fedakârlığını baz alan kararlı bir tutumdur, yeni bir hayat tarzıdır (Romalılar 12:9-21). İlerleyen ayetlerde Pavlus sevginin temel unsurlarını özetler. Sevgi başkalarına karşı sabırlı ve şefkatlidir. Kendisine gelince gerçek sevgi kıskanmaz, övünmez, böbürlenmez. Kaba değil uyumlu ve yumuşak huyludur. Sevgi kendinin değil başkalarının menfaatlerini el üstünde tutar, bencil değil, paylaşandır. Haksızlığa uğradığında hemen parlamaz, yapılanların hesabını da tutmaz, çünkü sevgi bağışlayıcıdır. Başkalarının başına gelen haksızlıklara gelince sevgi gerçeği savunur, hep mazlumun yanındadır. Adalet yerine geldiğinde sevinir. Hakiki sevgi doğruluk uğruna her şeye katlanır. Hep şüpheyle bakmak yerine insanlara güvenmeye çalışır, olumludur, iyimserdir. Sevgi asla umudunu kesmez, ne insandan ne de Tanrı’dan. Gerçek uğruna sıkıntılara göğüs gerer, zorluklar karşısında hemen pes etmez, dayanır. Çünkü sevgi kararlılık ve fedakârlıktır. Sevgi Mesih’tir, zira sıralanan bütün bu özellikleri İsa Mesih’te görüyoruz. Aynı zamanda sevmek Tanrı’nın bütün buyruklarını kapsar ve tamamlar (Romalılar 13:8-10). Böylece sevgi imanlı bir hayatın zirvesidir (2.Petrus 1:4-8).
Pavlus sevginin tanımını yaptıktan sonra ebedi niteliğine odaklanır. En üstün armağanlar bile bir gün sona erecek. Bazısı bu ayetlerden ‘olağanüstü’ armağanların çoktan kalktığını savunur, ama sıralanan üçünü unsurun, bilginin, sona ermediği açıktır. Daha sonra Pavlus ‘yetkin olan’ geldiğinde, sınırlı olan bu tür armağanların kalkacağını belirtir. Burada ‘yetkin’ ya da mükemmel olandan kastı büyük olasılıkla kıyamet gününden sonra gelen yeni gök ve yeni yeryüzü düzenidir çünkü ancak o zaman bizler Tanrı’yla yüz yüze görüşeceğiz (Vahiy 21). Şu an için Tanrı’yı kirli bir camdan bakar gibi silik bir şekilde görüyoruz. Ya da bir çocuk dünyayı nasıl algılıyorsa bizler de Rab’bin gerçeklerini çocuksu bir şekilde algılıyoruz. Tabi ki Rab’bi tanıdıkça bir az daha olgunlaşıyoruz, O’nu daha net görüyoruz ama hiç birimiz bu dünyada tam ya da ‘yetkin’ değiliz. İşte bunun için peygamberlik, farklı diller ve bilgi gibi armağanlara ihtiyacımız var. Ama Tanrı’nın huzuruna kavuştuğumuzda bunlara gerek kalmayacak; o zaman bilindiğimiz gibi tam bileceğiz, her şeyi çok net göreceğiz. İşte bunun için özellikle bu hayat süresince sevgiyi el üstünde tutmamız gerek. Bütün armağanların gereksinimi bir gün sona erecek ama sevgi asla son bulmayacak. Sonuç olarak Pavlus Korint imanlılarını armağanlar üzerinde tartışmak yerine birbirlerini daha çok sevmeye çağırır çünkü en iyi ve ebedi yol budur (1.Petrus 4:8).

Eylül 5
PEYGAMBERLİK VE DİLLER
1.Korintliler 14:1-25
1  Sevginin ardınca koşun ve ruhsal armağanları, özellikle peygamberlik yeteneğini gayretle isteyin. 2  Bilmediği dilde konuşan, insanlarla değil, Tanrı'yla konuşur. Kimse onu anlamaz. O, ruhuyla sırlar söyler. 3  Peygamberlikte bulunansa insanların ruhça gelişmesi, cesaret ve teselli bulması için insanlara seslenir. 4  Bilmediği dilde konuşan kendi kendini geliştirir; ama peygamberlikte bulunan, inanlılar topluluğunu geliştirir. 5  Hepinizin dillerle konuşmasını isterim, ama peygamberlikte bulunmanızı yeğlerim. Diller inanlılar topluluğunun gelişmesi için çevrilmedikçe peygamberlikte bulunan, dillerle konuşandan üstündür. 6  Şimdi kardeşlerim, yanınıza gelip dillerle konuşsam, ama size bir vahiy, bir bilgi, bir peygamberlik sözü ya da bir öğreti getirmesem, size ne yararım olur? 7  Kaval ya da lir gibi ses veren cansız nesneler bile değişik sesler çıkarmasa, kaval mı, lir mi çalındığını kim anlar? 8  Borazan belirgin bir ses çıkarmasa, kim savaşa hazırlanır? 9  Bunun gibi, siz de anlaşılır bir dil konuşmazsanız, söyledikleriniz nasıl anlaşılır? Havaya konuşmuş olursunuz! 10  Kuşkusuz dünyada çeşit çeşit diller vardır, hiçbiri de anlamsız değildir. 11  Ne var ki, konuşulan dili anlamazsam, ben konuşana yabancı olurum, konuşan da bana yabancı olur. 12  Bu nedenle, siz de ruhsal armağanlara heveslendiğinize göre, inanlılar topluluğunu geliştiren ruhsal armağanlar bakımından zenginleşmeye bakın. 13  Bunun için, bilmediği dili konuşan, kendi söylediklerini çevirebilmek için dua etsin. 14  Bilmediğim dille dua edersem ruhum dua eder, ama zihnimin buna katkısı olmaz. 15  Öyleyse ne yapmalıyım? Ruhumla da zihnimle de dua edeceğim. Ruhumla da zihnimle de ilahi söyleyeceğim. 16  Tanrı'yı yalnız ruhunla översen, yeni katılanlar senin ne söylediğini bilmediğinden, ettiğin şükran duasına nasıl ‹‹Amin!›› desin? 17  Uygun biçimde şükrediyor olabilirsin, ama bu başkasını geliştirmez. 18  Dillerle hepinizden çok konuştuğum için Tanrı'ya şükrediyorum. 19  Ama inanlılar topluluğunda dillerle on bin söz söylemektense, başkalarını eğitmek için zihnimden beş söz söylemeyi yeğlerim. 20  Kardeşler, çocuk gibi düşünmeyin. Kötülük konusunda çocuklar gibi, ama düşünmekte yetişkinler gibi olun. 21  Kutsal Yasa'da şöyle yazılmıştır: ‹‹Rab, ‹Yabancı diller konuşanların aracılığıyla, Yabancıların dudaklarıyla bu halka sesleneceğim; Yine de beni dinlemeyecekler!› diyor.›› 22  Görülüyor ki, bilinmeyen diller imanlılar için değil, imansızlar için bir belirtidir. Peygamberlikse imansızlar için değil, imanlılar için bir belirtidir. 23  Şimdi bütün inanlılar topluluğu bir araya gelip hep birlikte bilmedikleri dillerle konuşurlarken yeni katılanlar ya da iman etmeyenler içeri girerse, ‹‹Siz çıldırmışsınız!›› demezler mi? 24  Ama herkes peygamberlikte bulunurken iman etmeyen ya da yeni katılan biri içeri girerse, söylenen her sözle günahlı olduğuna ikna edilecek, her sözle yargılanacak. 25  Yüreğindeki gizli düşünceler açığa çıkacak ve, ‹‹Tanrı gerçekten aranızdadır!›› diyerek yüzüstü yere kapanıp Tanrı'ya tapınacaktır.
AÇIKLAMA: Günümüzde ‘bilinmeyen’ diller konusu kilisede büyük bir tartışma nedenidir, Pavlus’un gününde de öyleydi. Genellikle kardeşler şöyle kutuplaşıyor: Bir taraf, öyle bir armağan yoktur, ilk kilise çağında vardı ama şimdi bitti, diye savunur. Öbür tarafta, dua ederken ve tapınırken garip sesler çıkartan kardeşler bunu Ruh’un etkisinde yaptıklarını söylüyorlar. Peki, hangisi doğru? Öncellikle Pavlus’un burada sözünü ettiği dilleri anlamaya çalışalım. Farklı dillerle konuşma olayını ilk defa Pentikost gününde gördük (Elç. İşleri 2). O zaman Rab peygamberlerin sözleri uyarınca Elçiler aracılığıyla duyurulan müjdeyi doğrulamak ve pekiştirmek için onların aniden daha önce hiç bilmedikleri dillerle konuşmalarını sağladı. Yurtdışından gelenler müjdeyi kendi lisanlarında duyunca şaşa kaldılar. Daha sonra dillere yine bir kaç defa rastlıyoruz, her defasında Mesih’e yeni inanan kişilerin imanını kanıtlamak için olmuştu (Elç. İşleri 10:46, 19:6). Ne var ki 1.Korintliler’e geldiğimizde Pavlus’un sözünü ettiği diller sanki daha da farklıdır. Elçiler’in İşlerinde gördüğümüz diller anlaşılan, yani meşru lisanlardı. Fakat bu bölümde gördüğümüz diller kişisel gelişim için bir tür dua dili gibidirler. Bazısı bunu bir tür melek dili olarak yorumlar (1.Korintliler 13:1). Büyük olasılıkla bu ‘dil’ özellikle zayıf veya çaresiz hissettiğimizde Kutsal Ruh’un içimizden ‘sözle anlatılamaz iniltilerle’ aracılık ettiği bir tür ruhsal olaydır (Romalılar 8:26).
	Şimdi Pavlus’un Korintliler’e yazdığı mektuba dönünce oradaki kardeşleri bu ‘diller’ konusunda bayağı eleştirdiğini görüyoruz. Bölümün ilk ayetlerinde diller armağanını peygamberlik armağanıyla kıyaslar. Peygamberlik armağanı demek, Eski Antlaşma’da olduğu gibi ‘peygamber’ olmak demek değildir. Genel anlamda kullandığımız peygamberlik demek; Rab adına konuşmak, yani Tanrı’dan aldığımız vahyi iletmek demektir. Kiliselerimizde buna ‘tanıklıkta bulunmak’ deriz. Toplantı sırasında bazen sorarız: Tanıklık paylaşmak isteyen biri var mı? Rab’bin size gösterdiği bir şey varsa lütfen paylaşın! Korint Kilisesi’nde ise imanlılar toplantı sırasında yalnız bu tür tanıklıklar değil, demin bahsettiğimiz ‘bilinmeyen dillerle’ de dua edip yüksek sesle konuşuyorlardı, ne var ki söylenenler anlaşılmadığı için bu genel bir karmaşaya  yol açtı. İşte Pavlus’un hoşlanmadığı durum buydu. Pavlus için dillerle dua etmek kötü bir şey değil, aksine kendisi hepsinden çok dillerle konuştuğunu söyler. Dediğine göre kişi bu tür dille konuştuğu zaman ruhuyla sırlar söyleyerek doğrudan Tanrı’yla konuşur. Ancak topluluk önünde bu tür dille konuşmanın bir faydası yoktur çünkü diğer herkes ona Fransız kalır. Bu açıdan peygamberlik armağanı özellikle toplantı sırasında çok daha etkilidir çünkü herkes bilinen bir lisanda Rab’bin mesajını duyabiliyor. O yüzden Pavlus topluluktakilerin ortak yararı için peygamberlikte bulunmalarını söyler. Aynı zamanda dışardan gelen misafirler için toplantıya ilk katıldıklarında farklı dillerle karşılaşmaları oldukça şaşırtıcı hatta korkutucu da olabilir.
	Sonuç olarak ne diyelim? Dillerle konuşmak diye bir şey yok diyemez, hatta Pavlus özellikle buna engel olmamamız gerektiğini yazar (14:39). Aynı zamanda eğer birileri bu armağana sahip ise bunu topluluk önünde değil kendi ruhsal gelişimleri için kullanmaları gerekiyor. Kişi dua ederken bu tür dille Tanrı’ya daha fazla yaklaştığını hissedebilir ama bu demek değil ki herkes aynısını yapmalı. Çünkü bu bir armağan ise kime bağışlandığı Kutsal Ruh’un takdiridir, zorlama ile olmaz (1.Korintliler 12:11). Özellikle bu bölümde Pavlus’un gayesi topluluğun düzenini korumaktır. Maalesef, Korint’te olduğu gibi, günümüzde de kardeşler topluluk önüne ‘şov’ yapmayı sever. Bazen bu ‘olağanüstü’ armağanları kendilerini yüceltmek için kullanırlar. Ancak bize verilen armağanların amacını unutmamalıyız; bunlar bizim kişisel menfaatimiz için değil, topluluğun genel yararı ve gelişimi için bize emanet edilmiştir (Efesliler 4:12-16). Sonuç olarak Pavlus’un buyurduğu gibi kardeşlerimizin gelişmesi için gerekli olan neyse ona yönelmeliyiz. Peygamberlikse bunu alçakgönüllü bir şekilde yapmalıyız, dillerle konuşmaksa bunu mütevazı bir biçimde gerçekleştirmeliyiz (Romalılar 12:6).

Eylül 6
TAPINMA DÜZENİ
1.Korintliler 14:26-40
26  Öyleyse ne diyelim, kardeşler? Toplandığınızda her birinizin bir ilahisi, öğretecek bir konusu, bir vahyi, bilmediği dilde söyleyecek bir sözü ya da bir çevirisi vardır. Her şey topluluğun gelişmesi için olsun. 27  Eğer bilinmeyen dillerle konuşulacaksa, iki ya da en çok üç kişi sırayla konuşsun, biri de söylenenleri çevirsin. 28  Çeviri yapacak biri yoksa, bilmediği dilde konuşan, toplulukta sessiz kalsın, içinden Tanrı'yla konuşsun. 29  İki ya da üç peygamber konuşsun, öbürleri söylenenleri iyice düşünüp tartsın. 30  Toplantıda oturanlardan birine vahiy gelirse, konuşmakta olan sussun. 31  Herkesin öğrenmesi ve cesaret bulması için hepiniz teker teker peygamberlikte bulunabilirsiniz. 32  Peygamberlerin ruhları peygamberlerin denetimi altındadır. 33  Çünkü Tanrı karışıklık değil, esenlik Tanrısı'dır. Kutsalların bütün topluluklarında böyledir. 34  Kadınlar toplantılarınızda sessiz kalsın. Konuşmalarına izin yoktur. Kutsal Yasa'nın da belirttiği gibi, uysal olsunlar. 35  Öğrenmek istedikleri bir şey varsa, evde kocalarına sorsunlar. Çünkü kadının toplantı sırasında konuşması ayıptır. 36  Tanrı'nın sözü sizden mi kaynaklandı, ya da yalnız size mi ulaştı? 37  Kendini peygamber ya da ruhça olgun sayan varsa, bilsin ki, size yazdıklarım Rab'bin buyruğudur. 38  Bunları önemsemeyenin kendisi de önemsenmesin. 39  Özet olarak, kardeşlerim, peygamberlikte bulunmayı gayretle isteyin, bilinmeyen dillerle konuşulmasına engel olmayın. Ancak her şey uygun ve düzenli biçimde yapılsın.
AÇIKLAMA: Anladığımız kadarıyla Korint Kilisesi’nin tapınma düzeni diye bir şey kalmamıştı. Bir araya geldiklerinde kardeşler öne çıkıp herkesin önünde konuşmak için adeta yarışıyorlardı. Birisi ilahi isterken, başkası peygamberlikte bulunmaya başlardı, öbür tarafta birisi bilinmeyen bir dille bir şeyler anlatırdı. İşte Elçi Pavlus bu durumdan oldukça rahatsızdı. Elbette ki ibadet sırasında farklı kardeşlerin katkıda bulunması oldukça doğal, böylece tapınma daha da zengin ve renkli olur. Ama tüm bunların topluluğun gelişmesi için düzenli bir şekilde gerçekleşmesi şarttır. Bu düzeni korumayan Korint topluluğuna ise Pavlus bir çekidüzen vermek zorunda kalıyor. Bölümün ilk kısmında Pavlus kardeşlerin ibadet sırasında bilinmeyen dillerle konuşmak yerine peygamberlikte bulunmalarını söyledi çünkü dillerle konuşanın söyledikleri anlaşılmadıkça kendisinden başka kimseye faydası yoktur. Yine de Pavlus dillerle konuşmayı tamamen yasaklamıyor, ancak birleri dillerle konuşmak istiyorsa bunu sırayla düzenli bir şekilde yapmaları gerek. Aynı zamanda farklı dilde aktarılan mesajın herkesin bildiği bir dile çevrilmesi gerektiğini de söyler. Başka türlü toplantı sırasında yüksek sesle farklı dillerde konuşmak kabul edilmez. Peygamberlik edenler de varsa bunu aynı biçimde, sırayla ve düzenli bir şekilde yapmaları gerek. Oturanlardan biri birden Tanrı’dan bir vahiy alıp konuşmak isterse ona fırsat verilebilir yeter ki topluluğun genel düzeni ve huzuru bozulmasın. Sonuç olarak önemli olan tapınma düzenini korumaktır. Çünkü Tanrı karışıklık sevmez, O esenlik Tanrısıdır.
	Ardından Pavlus ibadetin düzenini bozan kadınları da karşısına alır. Anlaşılan bazı kadınlar toplantı sırasında öne çıkıp konuşmayı seviyorlardı. Pavlus bunun hiç uygun olmadığını belirterek kadınların tapınma sırasında sessiz kalmaları gerektiğini öğretir. Kutsal Kitap’ın genel öğretisi uyarınca kadınların uysal, yani kocalarına bağımlı olmaları gerektiğini hatırlatır (1.Petrus 3:1). Şimdi bu ayetler başta bize çok keskin ve sert gelebilir. Hatta bazısı bu ayetlerden öyle bir rahatsızlık duyuyor ki Elçi Pavlus’un burada kişisel fikrini ortaya attığını ileri sürer. Başkaları bu kuralın sadece o dönemki imanlılar için geçerli olduğunu savunur. Ama bu mantığı kabul edersek o zaman Kutsal Kitap’ın uygulayıcısı değil yargılayıcısı oluruz. Ayrıca Pavlus ‘Kutsalların bütün topluluklarında böyledir’ diyerek bunun genel bir prensip olduğunu belirtir. Daha sonra Rab’bin buyruklarını kendilerince yorumlamak ya da değiştirmek isteyenlere de çok sert bir üslupla şunu sorar: Tanrı’nın sözü sizden mi kaynaklandı? Sonuç olarak modern feminist düşüncesinden oldukça etkilenmiş günümüzde bunu kabul etmek ne kadar zor olsa da Mesih imanlıları olarak bunu Rab’bin buyruğu olarak kabul etmeliyiz.
	Aynı zamanda Pavlus’un burada söylediği bu sözü Kutsal Kitap’ın genel öğretisi çerçevesinde de görmemiz lazım. Pavlus’un imanlı kadınları kilisede tamamen etkisiz hale getirmek istediğini düşünmemeliyiz. Nitekim günümüzde olduğu gibi ilk kilise çağında da nice imanlı kadın Mesih’in hizmetinde önemli bir roller oynadılar (Elç. İşleri 16:14-15, 18:26). Ancak bu bölümde Pavlus’un amacı Tanrı’nın ezelden kurduğu düzeni sağlamlaştırmak. Tanrı, ilk erkek ve kadını yaratırken onlara farklı roller biçtiğini biliyoruz. Erkek yöneten, çalışan ve koruyan olarak önce yaratıldı. Kadın ise desteleyen, yaşam veren ve tamamlayan olarak sonra kendisine getirildi. Yine de her ikisi Rab’bin gözünde kesinlikle aynı değere sahiptir. Pavlus’un kendisi başka bir yerde kurtuluş konusunda Tanrı’nın kadınla erkek arasında hiç ayrım yapmadığını belirtir (Galatyalılar 3:28). Ama burada dikkat etmeliyiz, Mesih’e geldikten sonra kadınla erkek arasındaki tüm farklılıklar silinmiyor. Aksine Rab en başta kurduğu düzene uymaya çağırır bizi. Böylece erkek eşini fedakârlıkla sevmeli, kadın ise ona saygıyla boyun eğmelidir (Efesliler 5:22-24). Evliliğin bu düzeni kilisenin tapınma düzenine de yansımalı çünkü bu Tanrı’nın orijinal tasarısıdır.
O halde Pavlus’un 1.Korintliler’de yazdıklarını nasıl algılamalıyız? Bunu anlamak için Pavlus’un aynı konuya değindiği başka ayetlere bakmamız lazım. 1.Timoteos 2:11-12 ayetlerinde Pavlus benzer şekilde bu konuyu ele alır ve kadının ‘sükûnet ve tam bir uysallık içinde’ öğrenmesi gerektiğini öğretir. Ayrıca orada Pavlus bu ‘sessizliğin’ sınırlarını netleştirir: Kilise toplantısında kadın öğretmemeli ve erkeğin üzerinde egemen olmamalı. Demek ki Pavlus ‘kadın sessiz olsun’ derken bu iki alanı kastediyor. Başka türlü kadının toplulukta ses çıkarması tamamen yasaklanmış olsaydı o zaman ilahi söylemesi, tanıklıkta bulunması veya dua etmesi bile yasak olurdu, oysa ki bunlara izin vardır (11:5). Sonuç olarak İncil’in kadının kilisedeki rolüyle ilgili öğretisini şöyle özetleyebilir: Tanrı erkeği baş olmak üzere atadı dolayısıyla evde de kilisede de erkekler bu sorumluluğu üstlenmeli. Kadınlar elbette ki her tür hizmete katılabilir, çocuklara ve diğer bayanlara da ders verebilir ama özellikle ibadet düzeninde erkeklerin önderliğine boyun eğmeli. Aksi takdirde Rab’bin ezelden beri kurduğu bu düzene karşı gelirsek kilisede her tür karışıklığa sebep olabiliriz. Ama bazen zor da olsa, Tanrı’nın bu konudaki hikmetine yürekten boyun eğmeyi kabul edersek O’nun bereketini göreceğimizden emin olabiliriz.
Eylül 7
DİRİLİŞ MESELESİ
1.Korintliler 15:1-34
1  Şimdi, kardeşler, size bildirdiğim, sizin de kabul edip bağlı kaldığınız Müjde'yi anımsatmak istiyorum. 2  Size müjdelediğim söze sımsıkı sarılırsanız, onun aracılığıyla kurtulursunuz. Yoksa boşuna iman etmiş olursunuz. 3-4  Aldığım bilgiyi size öncelikle ilettim: Kutsal Yazılar uyarınca Mesih günahlarımıza karşılık öldü, gömüldü ve Kutsal Yazılar uyarınca üçüncü gün ölümden dirildi. 5  Kefas'a, sonra Onikiler'e göründü. 6  Daha sonra da beş yüzden çok kardeşe aynı anda göründü. Bunların çoğu hâlâ yaşıyor, bazılarıysa öldüler. 7-8  Bundan sonra Yakup'a, sonra bütün elçilere, son olarak zamansız doğmuş bir çocuğa benzeyen bana da göründü. 9  Ben elçilerin en önemsiziyim. Tanrı'nın kilisesine zulmettiğim için elçi olarak anılmaya bile layık değilim. 10  Ama şimdi neysem, Tanrı'nın lütfuyla öyleyim. O'nun bana olan lütfu boşa gitmedi. Elçilerin hepsinden çok emek verdim. Aslında ben değil, Tanrı'nın bende olan lütfu emek verdi. 11  İşte, gerek benim yaydığım, gerek öbür elçilerin yaydığı ve sizin de iman ettiğiniz bildiri budur. 12  Eğer Mesih'in ölümden dirildiği duyuruluyorsa, nasıl oluyor da aranızda bazıları ölüler dirilmez diyor? 13  Ölüler dirilmezse, Mesih de dirilmemiştir. 14  Mesih dirilmemişse, bildirimiz de imanınız da boştur. 15  Bu durumda Tanrı'yla ilgili tanıklığımız da yalan demektir. Çünkü Tanrı'nın, Mesih'i dirilttiğine tanıklık ettik. Ama ölüler gerçekten dirilmezse, Tanrı Mesih'i de diriltmemiştir. 16  Ölüler dirilmezse, Mesih de dirilmemiştir. 17  Mesih dirilmemişse imanınız yararsızdır, siz de hâlâ günahlarınızın içindesiniz. 18  Buna göre Mesih'e ait olarak ölmüş olanlar da mahvolmuşlardır. 19  Eğer yalnız bu yaşam için Mesih'e umut bağlamışsak, herkesten çok acınacak durumdayız. 20  Oysa Mesih, ölmüş olanların ilk örneği olarak ölümden dirilmiştir. 21  Ölüm bir insan aracılığıyla geldiğine göre, ölümden diriliş de bir insan aracılığıyla gelir. 22  Herkes nasıl Adem'de ölüyorsa, herkes Mesih'te yaşama kavuşacak. 23  Her biri sırası gelince dirilecek: İlk örnek olarak Mesih, sonra Mesih'in gelişinde Mesih'e ait olanlar. 24  Bundan sonra Mesih her yönetimi, her hükümranlığı, her gücü ortadan kaldırıp egemenliği Baba Tanrı'ya teslim ettiği zaman son gelmiş olacak. 25  Çünkü Tanrı bütün düşmanlarını ayakları altına serinceye dek O'nun egemenlik sürmesi gerekir. 26  Ortadan kaldırılacak son düşman ölümdür. 27  Çünkü, ‹‹Tanrı her şeyi Mesih'in ayakları altına sererek O'na bağımlı kıldı.›› ‹‹Her şey O'na bağımlı kılındı›› sözünün, her şeyi Mesih'e bağımlı kılan Tanrı'yı içermediği açıktır. 28  Her şey Oğul'a bağımlı kılınınca, Oğul da her şeyi kendisine bağımlı kılan Tanrı'ya bağımlı olacaktır. Öyle ki, Tanrı her şeyde her şey olsun. 29  Diriliş yoksa, ölüler için vaftiz edilenler ne olacak? Ölüler gerçekten dirilmeyecekse, insanlar neden ölüler için vaftiz ediliyorlar? 30  Biz de neden her saat kendimizi tehlikeye atıyoruz? 31  Kardeşler, sizinle ilgili olarak Rabbimiz Mesih İsa'da sahip olduğum övüncün hakkı için her gün ölüyorum. 32  Eğer insansal nedenlerle Efes'te canavarlarla dövüştümse, bunun bana yararı ne? Eğer ölüler dirilmeyecekse, ‹‹Yiyelim içelim, nasıl olsa yarın öleceğiz.›› 33  Aldanmayın, ‹‹Kötü arkadaşlıklar iyi huyu bozar.›› 34  Uslanıp kendinize gelin, artık günah işlemeyin. Bazılarınız Tanrı'yı hiç tanımıyor. Utanasınız diye söylüyorum bunları.
AÇIKLAMA: Kilisenin düzenini ayarladıktan sonra Pavlus Korint kardeşlerinden kendisine yöneltilen son ama belki en önemli soruya dikkatini çevirir, o da diriliş meselesi. Anlaşılan birileri ölümden sonra kimsenin dirilmediğini öğretiyormuş. Ama Hristiyanlığın bakış açısından bu kabul edilemez bir öğretidir. Çünkü diriliş gerçeği inancımızın kalbidir, bunu söktün mü geriye hiç bir şey kalmıyor. Bölüme başlarken Pavlus öncellikle müjdeyi yani Mesih’in öğretisini anımsatmak istiyor. Elçilerin dünyanın her yerinde yaydıkları müjdenin temel unsurları çok net ve açıktı: Kutsal Yazılar uyarınca Mesih günahlarımıza karşılık çarmıhta öldü, gömüldü ve üçüncü gün dirildi. Bu olağanüstü olayın da birçok tanığı vardı. En başta, Tanrı peygamberler aracılığıyla Mesih’in ölümünü ve dirilişini yüzlerce sene öncesinde pek çok kez bildirdi (Mezmur 16, 22, Yeşaya 53). Aynı zamanda Mesih dirildiği gün havarilerine kendini gösterdi. Başka bir gün 500’den fazla bir gruba aynı anda göründü. Pavlus, bunların çoğu yaşıyor derken, “gidip sorabilirsiniz” demek istiyor. Ayrıca Mesih öz kardeşi Yakup’a da göründü. Bir kaç sene sonra İsa ilk Hristiyan topluluğuna baskı uygulayan Pavlus’a da Şam yolunda göründü (Elç.İşleri 9). Bu ayetlerde Pavlus kendini ‘zamansız doğmuş bir çocuğa’ benzetiyor, çünkü diğer elçilerden farklı bir şekilde Mesih’le tanıştı. Hatta imanlılara zulüm etti diye kendini elçilerin en önemsizi olarak görüyor. Fakat sonuç olarak dediği gibi, önemli olan eskiden ne olduğumuz ya da ne yaptığımız değil, Mesih’in lütfu sayesinde bugün kim olduğumuzdur. Böylece Pavlus şunu diyebilir: ‘Şimdi neysem, Tanrı’nın lütfuyla öyleyim!’ Sonuç olarak İsa Mesih’in ilk Kilise’nin bütün önderlerine tek tek göründüğünü görebiliyoruz.
	Ne var ki Korint’te müjdenin bu vazgeçilmez gerçeğini inkâr edenler vardı. Aslında onlar genel anlamda ölüler dirilmez diyorlardı, ama Pavlus ‘Eğer kimse dirilmeyecekse o zaman Mesih de dirilmemiş’ diyordu. Mesih de dirilmemişse o zaman müjdenin hiç kimseye faydası yoktur çünkü kurtuluş ümidi de yoktur. Böylece Mesih’e olan imanımız yararsız ve boştur çünkü hepimiz hala günahımıza esir olarak sonsuz bir azaba sürükleniyoruz. Dahası da müjdeyi dünyanın her yerine yayan elçiler de yalancı ve sahtekârdır demek. İşte böylesi bir müjdeye inanıyorsak o zaman yalnızca kendi kendimizi kandırıyoruz çünkü ölümden sonrasıyla ilgili kesin umut içermeyen bir müjde sadece aldatmacadır. Elbette ki böyle değildir çünkü daha önce gördüğümüz gibi Mesih’in ölümden dirildiğine dair pek çok tanık vardır. Pavlus, İsa’nın dirilişini bir tür ilk ürünü yani bir turfanda olarak görüyor çünkü ölümü yenen Mesih kendisine iman eden herkes için yeni bir çığır açmış oldu. Nasıl ki ilk insan Âdem aracılığıyla tüm hepimiz günaha bulaşıp ölüme tutsak olduysak, benzer şekilde Mesih’e iman eden herkes O’nun aracılığıyla kurtuluşa ve sonsuz yaşama sahip olur. Pavlus’un dediğine göre Mesih’in vaat ettiği yaşam da günü geldiğinde sırayla gerçekleşecek. Önce Mesih kendisine ait olanları yanına almak için görünecek (Yuhanna 14:3). Bu sırada Mesih yeryüzündeki bin yıllık egemenliğini kuracaktır ama sonunda tüm yönetimi Baba’sının eline teslim edecektir. O zaman günah ve ölüm de ortadan kalkacaktır (Vahiy 20).
	Yine de Pavlus diriliş yok diyenlere bir soru yöneltiyor: ‘Diriliş yoksa ölüler için vaftiz edilenler ne olacak?’ Peki, bu ne demektir? Kuşkusuz bir kimse vaftiz edilerek başkasını kurtaramaz. O halde Pavlus ne demek istiyor? Aslında o dönemde birçok imanlı inançları uğruna canlarından oluyordu. Böylece yeni vaftiz olanlar bazen şehit olmuş imanlıların yerine geçme sözüyle kendilerini Rab’be adıyorlardı. Yani ön safta şehit düşmüş imanlıların yerini doldurmak için kendilerini riske atıyorlardı. İlerleyen ayetlerde Pavlus’un da belirttiği gibi o dönemde Mesih imanlısı olmak büyük bir tehlike arz ediyordu. Pavlus’un kendisi her gün bu tehlikeyle karşı karşıyaydı, hatta Efes’te vahşi hayvanlarla boğuştuğunu da söyler. Ama eğer ölümden diriliş yoksa bir imanlı neden hayatını böyle riske atsın ki? Öyle olsa insan yalnızca keyfine bakmalı. Ama hayır, öyle değil çünkü gerçekten diriliş var ve ardından yargı da var. Bu sözlerle Pavlus toplulukta Mesih’i tam olarak tanımayan kişileri utandırmaya çalışır. Kaldı ki hepimiz kesinlikle dirileceğiz dolayısıyla burada neye inandığımız ve nasıl yaşadığımız büyük önem taşıyor.

Eylül 8
DİRİLİŞ NASIL OLACAK?
1.Korintliler 15:35-58
35  Ama biri çıkıp, ‹‹Ölüler nasıl dirilecek? Nasıl bir bedenle gelecekler?›› diye sorabilir. 36  Ne akılsızca bir soru! Ektiğin tohum ölmedikçe yaşama kavuşmaz ki! 37  Ekerken, oluşacak bitkinin kendisini değil, yalnızca tohumunu -buğday ya da başka bir bitkinin tohumunu- ekersin. 38  Tanrı tohuma dilediği bedeni -her birine kendine özgü bedeni- verir. 39  Her canlının eti aynı değildir. İnsan eti başka, hayvan eti başka, kuş eti, balık eti başka başkadır. 40  Göksel bedenler vardır, dünyasal bedenler vardır. Göksel olanların görkemi başka, dünyasal olanlarınki başkadır. 41  Güneşin görkemi başka, ayın görkemi başka, yıldızların görkemi başkadır. Görkem bakımından yıldız yıldızdan farklıdır. 42  Ölülerin dirilişi de böyledir. Beden çürümeye mahkûm olarak gömülür, çürümez olarak diriltilir. 43  Düşkün olarak gömülür, görkemli olarak diriltilir. Zayıf olarak gömülür, güçlü olarak diriltilir. 44  Doğal beden olarak gömülür, ruhsal beden olarak diriltilir. Doğal beden olduğu gibi, ruhsal beden de vardır. 45  Nitekim şöyle yazılmıştır: ‹‹İlk insan Adem yaşayan can oldu.›› Son Adem'se yaşam veren ruh oldu. 46  Önce ruhsal olan değil, doğal olan geldi. Ruhsal olan sonra geldi. 47  İlk insan yerden, yani topraktandır. İkinci insan göktendir. 48  Topraktan olan insan nasılsa, topraktan olanlar da öyledir. Göksel insan nasılsa, göksel olanlar da öyledir. 49  Bizler topraktan olana nasıl benzediysek, göksel olana da benzeyeceğiz. 50  Kardeşler, şunu demek istiyorum, et ve kan Tanrı'nın Egemenliği'ni miras alamaz. Çürüyen de çürümezliği miras alamaz. 51-52  İşte size bir sır açıklıyorum. Hepimiz ölmeyeceğiz; son borazan çalınınca hepimiz bir anda, göz açıp kapayana dek değiştirileceğiz. Evet, borazan çalınacak, ölüler çürümez olarak dirilecek, ve biz de değiştirileceğiz. 53  Çünkü bu çürüyen beden çürümezliği, bu ölümlü beden ölümsüzlüğü giyinmelidir. 54  Çürüyen ve ölümlü beden çürümezliği ve ölümsüzlüğü giyinince, ‹‹Ölüm yok edildi, zafer kazanıldı!›› diye yazılmış olan söz yerine gelecektir. 55  ‹‹Ey ölüm, zaferin nerede? Ey ölüm, dikenin nerede?›› 56  Ölümün dikeni günahtır. Günah ise gücünü Kutsal Yasa'dan alır. 57  Rabbimiz İsa Mesih aracılığıyla bizi zafere ulaştıran Tanrı'ya şükürler olsun! 58  Bu nedenle, sevgili kardeşlerim, Rab yolunda verdiğiniz emeğin boşa gitmeyeceğini bilerek dayanın, sarsılmayın, Rab'bin işinde her zaman gayretli olun.
AÇIKLAMA: Bölümün ilk yarısında Elçi Pavlus diriliş gerçeğine gölge düşürenlere çok net bir cevap verdi. Ölümden sonra diriliş yok diyenlere Pavlus Mesih’in görkemli dirilişini hatırlatarak bizim de İsa Mesih gibi dirileceğimizi belirtti. Ama bazısı, yine itiraz edebilir: ‘Tamam Mesih dirilmiş olabilir ama biz nasıl dirileceğiz?’ Mesih kusursuz bir insandı ama biz günahkârız, bu halimizle Tanrı’nın kutsal huzuruna nasıl erişebiliriz? Şimdi Pavlus bunu da açıklar. Öncelikle Pavlus şimdiki halimize bakarak ölümden sonra nasıl bir yüceliğe kavuşacağımızı kestirmenin mümkün olmadığını söyler. Örneğin, bugün toprağa ektiğimiz küçük tohumun daha sonra aynı yerden çıkan bitkiye neredeyse hiç benzerliği yoktur. Basit gibi görünen bir tohumun içinde nasıl bir potansiyelin bulunduğunu bilemediğimiz gibi insanın ölümden sonra nasıl filizleneceğini tahmin bile etmek zor. Rab her canlıya farklı bir ‘beden’ vermiştir. Her ağaç farklı, her hayvan da özeldir. Her birinin görkemi de başkadır, Güneş’in ve Ay’ın görünüşü birbirinden farklı olduğu gibi. Benzer şekilde yeryüzündeki bedenimizin görkemi başka, Rab’bin huzurundaki bedenimizin yüceliği de bambaşka olacaktır.
	Benzer şekilde şu anki ölümlü bedenimiz ile diriliş bedenimiz arasında büyük bir fark olacaktır. Burada öldüğümüzde düşkün olarak toprağa teslim edilen bedenimiz daha sonra son derece güçlü ve görkemli bir şekilde yaşama dönecektir. Doğal bedenimizin bu şekilde ölüme boyun eğerek yenilenmesi gerek ki ruhsal ve sonsuz haline dönüşsün. Çünkü günaha bulaşmış bu bedenin değişime uğraması şarttır, ancak o zaman çürümez olarak Rab’bin egemenliğinde yer alabilir. Önce doğal geldi sonra ruhsal onun yerine geçer. Aynı şekilde önce Âdem doğal bir insan olarak geldi ama onun yerine gelen ‘Son Âdem’ yani İsa Mesih sıradan normal bir insan olarak gelmedi, çünkü O yaşam veren bir güce sahipti. İlk Âdem topraktan yaratıldı ve günah işledikten sonra ölüme boyun eğerek toprağa döndü. İkinci Âdem olan Tanrı Oğlu ise gökten geldi ve günahımıza karşılık ölüme boyun eğdiyse de üçüncü gün görkemli bir şekilde dirildi çünkü ölüme tutsak kalması olanaksızdı (Elç. İşleri 2:24). Âdem’in oğulları onun gibi eninde sonunda toprağa döner ve sonra yargılanır. Mesih’in çocuklarıysa kendisi gibi ölümü yener ve sonsuz yaşama kavuşur (Yuhanna 11:25). Sonuç olarak ölüme gelince kime bağlı olduğumuz son derece önemlidir. Eğer hala doğal bir Âdem oğlu olarak hayatımızı sürdürüyorsak ölünce hiç kurtulma şansımız yoktur. Ama eğer İsa Mesih’e teslim olduysak o zaman ölüm bizim için sonsuz hayata açılan bir kapıdır çünkü ardından görkemli, çürümez, yenilenmiş bir beden bizi bekliyordur (Filipililer 1:21).
	 Bir Mesih inanlısı için bu oldukça heyecan verici bir durumdur. Demek ki ölümden korkmamıza gerek yok. Yine de bunun zamanlamasını merak ederiz. O yüzden Pavlus bununla ilgili bir sır daha açıklar bize. Bazımız ölmeden diriliş bedenimize bürünüp Rab’bin huzuruna geçecekmişiz! Demek ki bahsedilen büyük diriliş Mesih’in ikinci gelişinde gerçekleşecek. Mesih yeryüzüne döndüğü zaman kendisine ait bütün canları ölümden diriltip yanına alacaktır (Matta 24:30-31, Yuhanna 5:25-28). Aslında bugün imanlı biri öldüğünde ruhu doğrudan Rab’bin huzuruna kavuşur, yalnız bedeni burada kalır (2.Korintliler 5:6-8). Mesih döndüğü zaman ölmüş bütün imanlıların ruhlarını da beraberinde getirecek ve dirilen bedenlerine kavuşturacaktır. O sırada yaşayan imanlılar da bir anda değiştirilip diriliş bedenlerini giyerek Rab’bin yanına geçecekler (1.Selanikliler 4:13-18). Böylece ölen ve yaşayan bütün imanlılar çürümez bir bedene sahip olarak Rab’bin huzurunda olacaktır. O gün bizim için ölüm bitmiş olacak çünkü Mesih aracılığıyla sonsuzluğun zaferine ulaşmış olacağız. İşte bu mübarek umudumuzu hep gözümüzün önünde tutmamız gerek ki dünyanın gelip geçici sıkıntıları karşısında yılmayalım. Çünkü burada Mesih uğruna ne kadar acıya katlanırsak da Rab’bi gördüğümüzde hepsi fazlasıyla değer olacaktır (Romalılar 8:18).
Eylül 9
SON TALİMATLAR
1.Korintliler 16:1-24
1  Kutsallara yapılacak para yardımına gelince: Galatya kiliselerine ne buyurduysam, siz de öyle yapın. 2  Haftanın ilk günü herkes kazancına göre bir miktar para ayırıp biriktirsin. Öyle ki, yanınıza geldiğimde para toplamaya gerek kalmasın. 3  Oraya vardığımda, bağışlarınızı götürmek üzere uygun gördüğünüz kişileri tanıtıcı mektuplarla Yeruşalim'e göndereceğim. 4  Benim de gitmeme değerse, onları yanıma alıp gideceğim. 5  Makedonya'dan geçtikten sonra yanınıza geleceğim. Çünkü Makedonya'dan geçmek niyetindeyim. 6  Belki bir süre yanınızda kalırım, hatta kışı da sizinle geçirebilirim. Öyle ki, sonra nereye gidecek olsam, bana yardım edebilesiniz. 7  Sizi öyle kısaca görüp geçmek istemiyorum. Rab'bin izniyle uzunca bir süre yanınızda kalmayı umut ediyorum. 8  Ama Pentikost Günü'ne dek Efes'te kalacağım. 9  Çünkü büyük ve etkili işler yapmam için burada bana bir kapı açıldı. Ne var ki, bana karşı çıkanlar çoktur. 10  Timoteos yanınıza gelirse, bir şeyden korkmamasına dikkat edin. Çünkü o da benim gibi Rab'bin işini yapıyor. 11  Kimse onu hor görmesin. Yanıma gelmesi için onu esenlikle uğurlayın. Kardeşlerle birlikte onun da gelmesini bekliyorum. 12  Kardeşimiz Apollos'a gelince, kardeşlerle birlikte size gelmesi için ona çok ricada bulundum, ama şimdilik gelmeye hiç de istekli değil. Fırsat bulunca gelecek. 13  Uyanık kalın, imanda dimdik durun, mert ve güçlü olun. 14  Her şeyi sevgiyle yapın. 15-16  Ahaya'da ilk iman eden ve kendilerini kutsalların hizmetine adayan İstefanas'ın ev halkını bilirsiniz. Kardeşler, size yalvarırım, bu gibilere ve onlarla birlikte çalışıp emek verenlerin hepsine bağımlı olun. 17  İstefanas, Fortunatus ve Ahaykos'un gelişine sevindim. Yokluğunuzu bana unutturdular. 18  Sizin ruhunuzu da benim ruhumu da ferahlattılar. Böylelerinin değerini bilin. 19  Asya İli'ndeki kiliseler size selam eder. Akvila ve Priska, evlerinde buluşan toplulukla birlikte Rab'de size çok selam ederler. 20  Buradaki bütün kardeşlerin size selamı var. Birbirinizi kutsal öpüşle selamlayın. 21  Ben Pavlus, bu selamı kendi elimle yazıyorum. 22  Rab'bi sevmeyene lanet olsun. Maranata! 23  Rab İsa'nın lütfu sizinle birlikte olsun. 24  Hepinize Mesih İsa'da sevgiler! Amin.
AÇIKLAMA: O günkü mektuplar bakımından Pavlus bayağı uzun bir mektup yazmıştı. Şimdi mektubunu toparlarken Pavlus son bir kaç talimat verir. Daha önce söylediğimiz gibi Pavlus bu mektubu Efes’teyken M.Ö. 55-56 yılları civarında yazdı. Anlaşılan Korint Kilisesi’nin bazı ileri gelenleri onun yanına gelip kilisenin sorunlarını çözmek için kendisinden yardım istediler. Dolayısıyla Elçi Pavlus bu mektubu hazırlayıp ellerinden geri göndererek durumu kısmen de olsa düzeltmeye çalıştı. Aynı zamanda Pavlus sağ kolu olan ruhani oğlu Timoteos’u da Korint’te göndermeyi düşünüyor. Bir kaç ay sonra kendisi de o tarafa gitmeyi planlıyordu. Ama şimdilik Efes’teki işlerini bitirmesi gerek o yüzden söz veremiyor. Ama niyeti Makedonya ilinde daha önce kurduğu toplulukları ziyaret ederek Korint kentinin bulunduğu Ahaya iline kadar gitmekti. Mümkünse bir kaç ay Korint’te kalarak oradaki kiliseyi çeki düzen vermek istiyor. Aslında burada Pavlus’un kardeşlere taşıdığı büyük yüreği görebiliyoruz. Daha önce kurmuş olduğu topluluklar için sürekli dua etmenin yanı sıra fırsat buldukça yanlarına da uğramak için fırsat kolluyordu.
 	Makedonya ve Ahaya’daki topluluklara uğramak isteğinin bir diğer sebebi de Yeruşalim’de acı çeken kutsallar için bir bağış toplamak istiyordu (Romalılar 15:25-26). Bu sırada Yeruşalim’deki kardeşler çok yoğun bir baskı altında inliyorlardı. Hem kıtlıktan hem de siyasi olaylardan sıkıntı yaşayan Yahudi kardeşler bayağı yıprandılar. O yüzden Pavlus kurmuş olduğu topluluklardan Yeruşalim’deki muhtaç kardeşleri için bağışlar toplamaya başladı. O yüzden bölümün başında Pavlus haftanın ilk günü toplandıklarında bağışlarını da toplamalarını söyler. Amacı geldiğinde toplanan paraların hazır bulunmasıdır. Daha sonra 2.Korintliler 8-9. bölümlerinde Pavlus bu konuyu daha ayrıntılı yazacaktır. Yine de kilisede yoksullar için bağışlar toplamak çok eski bir gelenekti. İlk kilise kurulduğunda da birçok imanlı varını yoğunu satıp ihtiyacı olanlara dağıtmak üzere parasını önderlerin ellerine verdiler (Elç. İşleri 4-5). Günümüzde benzer şekilde her hafta kilisede bağışlar toplanır ve hem kilisenin hem de muhtaç başkalarının ihtiyaçları için kullanılır.
	Son olarak Pavlus Korint’ten yanına gelen İstefanas ve arkadaşları için bir iki söz yazar. Topluluğun böylelerine değer vermesi gerektiğini hatırlatır. Büyük olasılıkla bunlar topluluğun önderleriydiler ama bazısı onlara boyun eğmek istemiyordu. Sonra Pavlus Efes’te bulunan ve daha önce kendisiyle beraber Korint’te hizmet eden Akvila ve Priska’nın selamlarını iletir. Ardından kendi eliyle son satırları yazar çünkü bu tür uzun mektupları yazmak için Pavlus genellikle bir kâtibe kullanırdı. Son sözleri aslında oldukça serttir: ‘Rab’bi sevmeyene lanet olsun.’ Bu sözlerle Pavlus, Korint’teki kardeşlerin kafalarını karıştıran sahte öğretmenlere gönderme yapıyor. Bunlar gerçek imanlı değil, Mesih’in deyişiyle bunlar ‘kuzu postuna bürünmüş kurtlardı.’ Sonra Pavlus ‘Maranata!’ diyerek son selamlarını yazar. O dönemki imanlılar birbirinden vedalaşırken ‘hoşça kal’ gibi sözler kullanmak yerine ‘Efendimiz, Gel!’ anlamına gelen ‘Maranata’ sözcüğünü kullanırlardı. Çünkü onlar için en önemli şey Mesih’in görkemli dönüşünü dört gözle beklemekti. O yüzden Pavlus uyanık kalın diyor. Böylece Pavlus onlara sevgilerini göndererek mektubu noktalıyor.

Eylül 10
TESELLİ KAYNAĞI
2.Korintliler 1:1-24
1  Tanrı'nın isteğiyle Mesih İsa'nın elçisi atanan ben Pavlus ve kardeşimiz Timoteos'tan Ahaya'nın her yanındaki bütün kutsallara ve Tanrı'nın Korint'teki kilisesine selam! 2  Babamız Tanrı'dan ve Rab İsa Mesih'ten sizlere lütuf ve esenlik olsun. 3  Her türlü tesellinin kaynağı olan Tanrı'ya, merhametli Baba'ya, Rabbimiz İsa Mesih'in Tanrısı ve Babası'na övgüler olsun! 4  Kendisinden aldığımız teselliyle her türlü sıkıntıda olanları teselli edebilmemiz için bizi bütün sıkıntılarımızda teselli ediyor. 5  Çünkü Mesih'in acılarını nasıl büyük ölçüde çekiyorsak, Mesih sayesinde büyük teselli de buluyoruz. 6  Sıkıntı çekiyorsak, bu sizin teselliniz ve kurtuluşunuz içindir. Teselli buluyorsak bu, bizim çektiğimiz acıların aynısına dayanmanızda etkin olan bir teselli bulmanız içindir. 7  Size ilişkin umudumuz sarsılmaz. Çünkü acılarımıza olduğu gibi, tesellimize de ortak olduğunuzu biliyoruz. 8  Kardeşlerim, Asya İli'nde çektiğimiz sıkıntılardan habersiz kalmanızı istemiyoruz. Dayanabileceğimizden çok ağır bir yük altındaydık. Öyle ki, yaşamaktan bile umudumuzu kesmiştik. 9  Ölüme mahkûm olduğumuzu içimizde hissettik. Ama bu, kendimize değil, ölüleri dirilten Tanrı'ya güvenmemiz için oldu. 10-11  Tanrı bizi böylesine büyük bir ölüm tehlikesinden kurtardı; daha da kurtaracaktır. Umudumuzu O'na bağladık. Siz de dualarınızla bize yardım ettikçe, bizi yine kurtaracaktır. Öyle ki, birçok kişinin dualarıyla bize sağlanan lütuftan ötürü birçoklarının ağzından bizim için şükranlar sunulsun. 12  Dünyaya ve özellikle size, insan bilgeliğiyle değil, Tanrı'nın lütfuyla, Tanrı'dan gelen kutsallık ve içtenlikle davrandığımıza vicdanımız tanıktır. Ve biz bununla övünüyoruz. 13-14  Okuyup anlayabileceğinizden başka bir şey yazmıyoruz. Bizi bir ölçüde anladığınız gibi, tümüyle anlayacağınızı umarım. Rabbimiz İsa'nın gününde bizim övüncümüz siz olacağınız gibi, sizin övüncünüz de biz olalım. 15-16  Bu güvenle, sizleri iki kez sevindirmek için önce size uğramak, sonra Makedonya'ya geçmek, Makedonya'dan yine size geri gelerek tarafınızdan Yahudiye'ye uğurlanmak niyetindeydim. 17  Bunu isterken acaba kararsız mıydım? Ya da isteklerim benlikten mi doğuyor ki, önce ‹‹Evet, evet››, sonra ‹‹Hayır, hayır›› diyeyim? 18  Tanrı'nın güvenilirliği hakkı için diyorum ki, size ilettiğimiz söz hem ‹‹evet›› hem ‹‹hayır›› değildir. 19  Silvanus ve Timoteos'la birlikte size tanıttığımız Tanrı'nın Oğlu İsa Mesih hem ‹‹evet›› hem ‹‹hayır›› değildi. O'nda yalnız ‹‹evet›› vardır. 20  Çünkü Tanrı'nın bütün vaatleri Mesih'te ‹‹evet››tir. Bu nedenle Tanrı'nın yüceliği için Mesih aracılığıyla Tanrı'ya ‹‹Amin›› deriz. 21  Bizi sizinle birlikte Mesih'te pekiştiren ve meshetmiş olan Tanrı'dır. 22  O bizi mühürledi, güvence olarak da yüreklerimize Kutsal Ruh'u yerleştirdi. 23  Tanrı'yı tanık tutarım ki, Korint'e dönmeyişimin nedeni sizi esirgemekti. 24  İmanınıza egemen olmak istemiyoruz, sevinmeniz için sizinle birlikte çalışıyoruz. Çünkü imanda dimdik duruyorsunuz.
AÇIKLAMA: Bir oğul ya da kız anne babası için neyse kilise topluluğu onu kuran kişi(ler) için de öyledir. Onu doğururken büyük acı çeker, büyütürken çok stresli günler geçirir ve yoldan saptığında da korkunç bir sıkıntı yaşar. Elçi Pavlus’un Korint’teki kardeşlerle bayağı sıkıntıları oldu. Aralarına sızan bazı sahte  ‘elçilerin’ ağır eleştirilerine rağmen Pavlus hep sevgiyle kimi zaman mektupla kimi zaman birini göndererek kimi zaman kendisi uğrayarak onlara yönelip durumu çözmek istedi. Şimdi yanlarından dönen Titus nihayet elçiye olumlu bir haber getirdi, böylece yaşanan tüm olumsuzluklara rağmen duydukları Pavlus için büyük teselli kaynağı oluyor. Mektubuna başlarken Pavlus aslında Tanrı’dan hep teselli aldığını belirtir. Çünkü Pavlus’un gözünde Korint Kilisesi kendi topluluğu değil, Tanrı’nın kilisesiydi, Tanrı’nın çocuğuydu. O yüzden er ya da geç yola geleceklerine inanıyordu. Rab bu şekilde Pavlus’u teselli edip bu zorlu süreçte ayakta tuttu. Aynı zamanda Pavlus Tanrı’dan aldığı bu tesellinin başkalarını teselli etmek için çok yararlı olduğunu fark etti. Hatta çektiği bu sıkıntılar aracılığıyla bir nebze de olsa Mesih’in acılarına ortak olduğunu söyledi, bu da inanılmaz bir şeref. Kaldı ki Rab, hayatta farklı sebeplerden dolayı çektiğimiz sıkıntıları bile hem bizim büyümemiz hem de başkalarına bereket kaynağı olabilmemiz için kullanabiliyor (Romalılar 8:28).
	Ardından Pavlus özellikle Efes’te yaşadığı zorlukları onlara bildirmek istiyor. Dediğine göre dayanabildiklerinden çok daha büyük bir yük altındaydılar, hatta yaşamaktan da umut kestiler neredeyse. Burada değindiği olay büyük olasılıkla Elçiler İşleri 19:23-42 ayetlerinde geçen Efes Tiyatrosu’nda yaşanan kargaşaydı. Elçi Pavlus Efes’te epey kaldı ve zaman geçtikçe kilise bir hayli büyüdü ve etkisi de bütün bölgede hissedildi. O kadar ki Efes’in pagan tanrıçası Artemis’in heykeli ve maketlerinin ticaretini yapanlar paniğe kapıldılar ve halkı Hristiyanlara karşı ayaklandırmaya kalkıştılar. Böylece günün birinde bütün halk bugün hala Efes’te ayakta olan amfitiyatro’da toplanıp saatlerce ‘Efesliler’in Artemisi Büyüktür!’ diye bağırdılar. . Bu sırada Pavlus’u ve imanlı topluluğunun diğer önderlerini linç etmek istediler ama şehrine yöneticileri olay daha büyümeden halkı sakinleştirmeye başardılar. Yine de oradaki imanlılar için bu çok korkunç bir tecrübe olsa gerek ki Pavlus ‘ölüme mahkûm olduğumuzu içimizde hissettik’ yazıyor. Ama yine de Pavlus tüm bu olup bitenlerin Tanrı’ya daha çok güvenmeleri için olduğunu belirtir. Ayrıca bütün kardeşlerin duaları da bu konuda çok etkili olduğunu da vurgular. Aslında bu çok önemli bir gerçektir ki bu tür sıkıntılara ve tehlikelere imanla karşılık verdiğimiz sürece Tanrı’dan uzaklaştırmak yerine bizi kendisine daha da yaklaştırır.
	Aslında Pavlus en son Korint’e uğradığında ziyareti çok iyi geçmedi. Onlardan ayrılırken onlara bir daha uğrayacağını söyledi ama Efes’e dönünce demin anlattığı olaylarla karşılaştı ve planlarını değiştirmek zorunda kaldı. Korint’teki bazı kişiler Pavlus’un bu plan değişikliğini sözünü yerine getirmiyor diye yorumladılar. Hatta bundan yola çıkarak Pavlus’un öğretisine de gölge düşürmeye çalıştılar. O yüzden Pavlus burada yaşadıklarını anlatarak duruma açıklık getirir. Dahası yaydığı müjdede asla bir değişiklik ya da değişkenlik söz konusu olmadığını da belirtir. Tanrı’nın Sözü bir gün ‘evet’, öbür gün ‘hayır’ değildir, Mesih’in vaatleri her zaman ‘Evet!’ ve ‘Âmin’dir!’ Pavlus’un öğretisi uyarınca Mesih’e iman eden herkes Tanrı’ya aittir. Rab Tanrı iman eden herkesi Kutsal Ruh’la mesh eder ve mühürler, bu da kurtuluşumuzun güvencesi ve garantisidir (Efesliler 1:13-14). İşte Pavlus’un büyük teselli kaynağı da budur ki Rab kendisine ait olanları bilir ve eninde sonunda yola getirir. Sahtekârlar çıkabilir, sıkıntılar gelebilir, anlaşmazlıklar da yaşanabilir ama Mesih’in vaadi uyarınca kendi kurduğu kiliseyi kimse yıkamaz (Matta 16:18).

Eylül 11
ÜZÜNTÜ VE ZAFER
2.Korintliler 2:1-17
1  Size tekrar keder dolu bir ziyaret yapmamaya karar verdim. 2  Çünkü sizi kederlendirirsem, keder verdiğim sizlerden başka beni kim sevindirecek? 3  Bunu yazdım ki, geldiğimde beni sevindirmesi gerekenler beni kederlendirmesin. Sevincimin hepinizin sevinci olduğuna ilişkin hepinize güvenim var. 4  Kederlenesiniz diye değil, size beslediğim derin sevgiyi anlayasınız diye büyük bir sıkıntı ve yürek acısıyla gözyaşları içinde size yazdım. 5  Eğer biri bir başkasını kederlendirdiyse, beni değil -abartmadan söyleyeyim- bir dereceye kadar hepinizi kederlendirmiş olur. 6  Böyle birine çoğunluğun verdiği bu ceza yeterlidir. 7  Aşırı kedere boğulmasın diye o kişiyi daha fazla cezalandırmayıp bağışlamalı ve teselli etmelisiniz. 8  Bunun için ona duyduğunuz sevgiyi yenilemenizi rica ederim. 9  Sizi sınamak ve her durumda söz dinleyenler olup olmadığınızı anlamak için yazdım size. 10  Kimi bağışlarsanız, ben de onu bağışlarım. Eğer bir şeyi bağışladımsa, bunu sizin için Mesih'in önünde bağışladım. 11  Öyle ki, Şeytan'ın oyununa gelmeyelim. Çünkü onun düzenlerini bilmez değiliz. 12-13  Mesih'in Müjdesi'ni yaymak amacıyla Troas'a geldiğimde Rab'bin işi için bana bir kapı açıldığı halde, kardeşim Titus'u orada bulamadığım için iç huzurum yoktu. Bu nedenle oradakilere veda ederek Makedonya'ya gittim. 14  Bizi her zaman Mesih'in zafer alayında yürüten, O'nu tanımanın güzel kokusunu aracılığımızla her yerde yayan Tanrı'ya şükürler olsun! 15  Çünkü biz hem kurtulanlar hem de mahvolanlar arasında Tanrı için Mesih'in güzel kokusuyuz. 16  Mahvolanlar için ölüme götüren ölüm kokusu, kurtulanlar içinse yaşama götüren yaşam kokusuyuz. Böylesi bir işe kim yeterlidir? 17  Birçokları gibi, Tanrı'nın sözünü ticaret aracı yapanlar değiliz. Tanrı tarafından gönderilen ve Mesih'e ait olan kişiler olarak Tanrı'nın önünde içtenlikle konuşuyoruz.
AÇIKLAMA: Gördüğümüz gibi Pavlus Korint Kilisesi için büyük acılara katlandı. Onlara bir önceki mektubu yazdıktan sonra Pavlus Korint’e ‘keder dolu’ bir ziyaret gerçekleştirdi. Ardından sert bir mektup daha yazdı ama amacı onları kederlendirmek değil, onları tövbeye yöneltmekti. Tüm mektuplarında olduğu gibi Pavlus bazen ne kadar keskin bir dille yazsa da her zaman sevgisini de vurgular. İster aile içinde olsun, ister kilisede olsun disiplinin esas motivasyonu her zaman sevgi olmalı, maksadı da tam bir şifa olmalıdır. Her çocuğuma ceza verdiğimde, kendisine ‘seni çok sevdiğim için bunu yapmak zorunda olduğumu biliyorsun değil mi?’ diye hatırlatırım. Çünkü elimin altındaki evladımı henüz çocukken dizginlemezsem kim bilir daha sonra başına neler getirecek. Benzer şekilde kilise önderleri günaha esir düşmüş üyeleri gerektiğinde disiplin uygulamak zorunda (1.Korintliler 5). Ancak bunu kin dolu bir yürekle değil, sevgi ve şefkatle yapmalıyız. Aynı zamanda disiplin uygularken her zaman geri dönüş kapısını açık tutmalıyız. Kimseyi çıkmaza sürüklememeliyiz. İmanlı birini günahından ötürü kiliseden uzaklaştırmak zorunda kalsak bile tövbe etmeye hazır olduğunda Rab’den tam şifa alması ve topluluğa geri dönmesi için gerekli olanağı tanımak lazım.
	İlerleyen ayetlerde Pavlus topluluğu tövbe eden bir kardeşi yeniden kabul etmeye isteklendirmeye çalışır. Burada uzaklaştırılan kardeşin kim olduğunu bilmiyoruz. Belki bir önceki mektupta zina sebebiyle kiliseden kovulan kişi olabilir. Ya da Pavlus’u ağır bir şekilde eleştirdiği için topluluk tarafından mimlenen bir başkası olabilir. Her kimse Pavlus onu daha fazla utandırmamak için ismini yazmıyor çünkü söz konusu kişinin yürekten tövbe ettiği belli. O yüzden Pavlus onu şahsen bağışladığını belirtmekle beraber kilise topluluğunun da artık onu bağışlayıp geri alması gerektiğini söyler. Çünkü bir kardeşi bağışlamayı reddedersek aslında onu ve kendimizi de İblis’in oyununa teslim ediyoruz. Şeytan’ın en büyük etki alanlarından biri bağışlamamazlıktır. Nice kilise bu şekilde parçalandı, nice tatlı imanlı bu nedenle düşman kesildiler. Kardeşimizi bağışlamayı reddettiğimizde aslında kendisine değil, en çok kendi kendimize zarar veriyoruz ve yüreğimizin İblis’in birçok düzenine açılmasına sebep oluyoruz.
	Sonunda Pavlus yine Korint kardeşlerine duyduğu merakı anlatmaya devam eder. Oradan dönen Titus’u Troas’ta bulamayınca Pavlus denizi geçip Makedonya’ya gelir. Orada nihayet Titus’u bulup sevindirici haberi alır. Ama mektubun bu ayetinden 7:4 bölümüne kadarki kısım bir tür parantez oluşturuyor. Bu arada Pavlus Korint kardeşlerine beslediği sevgiyi anlatmanın yanı sıra Rab adına verdiği olağanüstü hizmetin sebebiyetini de açıklar. Korint’teki kardeşler için Pavlus gibi bir adam neden bu kadar meraklansın? Dahası onlara bu tür mektuplar yazmak için cesareti nereden buluyor? Pavlus kim oluyor ki? Korint’te bazısı bu tür sorular sorduğu için Pavlus cevap vermeden devam etmek istemiyor. Elçi Pavlus öncelikle kendini Mesih’in emrinde, O’nun kulu olarak gördüğünü vurgulamak ister. Bu ayetlerde bahsettiği ‘Zafer Alayı’ aslında Roma İmparatorluğu’nda zaman zaman yaşanan büyük bir olaydı. Ünlü bir general büyük bir zafer elde ettiği zaman muazzam  ganimetlerle askerleri ve esirleri eşliğinde başkente alaylarla girerdi. Bu sırada alayın önünde giden ‘kâhinler’ tütsü yakarlardı böyle herkes zaferin kokusunu alabiliyordu. Tabi muzaffer ordu için bu harika bir olaydı ama zincirlerle sürüklenen esirler için bunun kokusu dahi mide bulandırıcıydı. Pavlus verdiği hizmeti ve yaydığı müjdeyi bu kokuya benzetir. Tanrı’yı seven ve Mesih’e iman edenler için müjdenin ‘kokusu’ harikadır. Ama Tanrı’ya başkaldıranlara aynı koku iğrenç gelir. Sonuç olarak insanların bize verdiği karşılıklara aldanmamalıyız. İmansızların kutsal değerlerimizi saymamaları gayet normaldir çünkü Tanrı’yı tanımıyorlar (1.Korintliler 2:14). Fakat bizim için aynı değerler büyük sevinç ve huzur kaynağıdır.

Eylül 12
ÖZGÜRLÜK RUHU
2.Korintliler 3:1-18
1  Kendimizi yine tavsiye etmeye mi başlıyoruz? Yoksa bazıları gibi size ya da sizden tavsiye mektuplarına ihtiyacımız mı var? 2  Bütün insanlarca bilinen ve okunan, yüreklerimize yazılmış mektubumuz sizsiniz. 3  Hizmetimizin sonucu olup mürekkeple değil, yaşayan Tanrı'nın Ruhu'yla, taş levhalara değil, insan yüreğinin levhalarına yazılmış Mesih'in mektubu olduğunuz açıktır. 4  Mesih sayesinde Tanrı'ya böyle bir güvenimiz vardır. 5  Herhangi bir şeyi kendi başarımız olarak saymaya yeterliyiz demek istemiyorum; bizi yeterli kılan Tanrı'dır. 6  O bizi yazılı yasaya değil, Ruh'a dayalı yeni bir antlaşmanın hizmetkârları olmaya yeterli kıldı. Yazılı yasa öldürür, Ruh ise yaşatır. 7-8  Ölümle sonuçlanan hizmet, yani taş üzerine harf harf kazılan yasa yücelik içinde geldiyse -öyle ki, İsrailoğulları geçici olan parlaklığından ötürü Musa'nın yüzüne bakamadılar- Ruh'a dayalı hizmetin yücelik içinde olacağı daha kesin değil mi? 9  İnsanı suçlu çıkaran hizmetin yüceliği varsa, aklanmayı sağlayan hizmetin yüceliği çok daha aşkındır. 10  Çünkü eskiden yüceltilmiş olanın, şimdi yücelikte aşkın olana göre yüceliği yoktur. 11  Geçici olan, yücelik içinde geldiyse, kalıcı olanın yüceliği çok daha büyüktür. 12  Böyle bir umuda sahip olduğumuz için büyük cesaretle konuşabiliriz. 13  Yüzündeki parlaklığın giderek söndüğünü İsrailoğulları görmesin diye yüzünü peçeyle örten Musa gibi değiliz. 14  İsrailoğulları'nın zihinleri körelmişti. Bugün bile Eski Antlaşma okunurken zihinleri aynı peçeyle örtülü kalıyor. Çünkü bu peçe ancak Mesih aracılığıyla kalkar. 15  Ne var ki, bugün bile Musa'nın yazıları okunduğunda yüreklerini bir peçe örtüyor. 16  Oysa ne zaman biri Rab'be dönerse, o peçe kaldırılır. 17  Rab Ruh'tur, Rab'bin Ruhu neredeyse orada özgürlük vardır. 18  Ve biz hepimiz peçesiz yüzle Rab'bin yüceliğini görerek yücelik üstüne yücelikle O'na benzer olmak üzere değiştiriliyoruz. Bu da Ruh olan Rab sayesinde oluyor.
AÇIKLAMA: Rab’bin hizmetine gelince Pavlus ‘böylesi bir işe kim yeterlidir?’ diye sordu. O dönemde olduğu gibi günümüzde de bazı insanlar kendi menfaatleri doğrultusunda Rab’bin elçisi olmaya yeltenebilir. Ancak Pavlus’un belirttiği gibi Rab’bin bu hizmete çağırdığı kişiler kendilerini hep ön plana çıkartan kişiler değil. Mesih’in hizmetini hakkıyla yapan kişi kendini övmeye gereksinim duymaz, aksine hizmetinin sonuçları ona gerekli referans olur. Benzer şekilde Korint Kilisesi’ne seslenen Elçi Pavlus onların kendisine bir tür referans mektubu olduklarını belirtir. Tabi bu mürekkeple yazılan bir mektup değil Pavlus ve hizmet eden diğer kardeşlerin yüreklerine yazılan ruhsal bir tür mektuptu. İşte bu yüzden Pavlus onlara yazarken hep büyük cesaretle yazıyor çünkü onlarda çok emeği geçiyordu. Yine de Pavlus bunu kendi başarısı olarak görmüyordu, çünkü ancak Mesih’in lütfuyla bu işe layık görüldüğünün farkındaydı. Böylece Pavlus kendini Rab’bin kulu olarak görüyordu. Aslında bu sırada Korint’te imanlılara Musa’nın Yasası’nı diretmeye çalışan bazı Yahudi öğretmenler de vardı ama onlara karşın Pavlus Yeni Antlaşma’nın bir hizmetkârı olduğunu belirtir.
	İlerleyen ayetlerde Pavlus Mesih’le gelen Yeni Antlaşma ile daha önce Musa’yla gelen Eski Antlaşma arasında önemli bir kıyaslama yapar. Sina Dağı’nda taş levhalara kazılmış ve Musa’ya teslim edilen Yasa İsrail toplumunun anayasasıydı. Her yasada olduğu gibi bunda da birçok yasak vardı. Ne var ki İsrail ulusuyla yapılan bu ilk anlaşma çok geçmeden bozuldu çünkü Yahudiler hemen putperestliğe düştüler. İsrail’in tarihine baktığımızda Tanrı’nın Yasası’na hiç bir zaman tam uyamadıklarını görüyoruz nitekim Yasa’da kurtuluş yoktur ancak insanın hatalarını gösteren ve sonunda onu mahkûm eden kurallar vardır. Bu yüzden daha Mesih gelmeden yüzlerce sene önce peygamberler Yeni Antlaşma’dan söz etmeye başladılar (Yeremya 31:31-34, Hezekiel 36:26-27). İsa Mesih de geldiğinde Yeni Antlaşma’yı resmen başlattığını görüyoruz (Luka 22:20). Pavlus’un dediği gibi Eski Antlaşma ilk verildiğinde büyük bir yücelikle geldi. Hatta Rab’le yüz yüze görüşen Musa’nın yüzü öyle parlıyordu ki insanlar suratına bakamıyorlardı. O yüzden Musa taş levhalarıyla dağdan indiği zaman yüzünü bir peçeyle örtmek zorunda kaldı (M.Çıkış 34). Fakat gelen bu ilk antlaşma Rab’bin halkına kurtuluş sağlamak yerine mahkûmiyet getirdi. Nitekim Yasa’nın esas amacı insanların günahlarını fark etmelerini sağlamaktı (Romalılar 3:19-20). Eski Antlaşma aslında baştan beri geçici ve sembolik olmak üzere saptanmıştı (İbraniler 10:1). Yeni Antlaşma ise kalıcı ve sonsuz bir kurtuluş getirdi. Çünkü Yasa’nın yapamadığını Mesih çarmıhta başardı ve bize bağışladığı Kutsal Ruh sayesinde iman eden hepimizde de gerçekleştirir (Romalılar 8:1-4).
	Sonuç olarak Pavlus bundan büyük cesaret aldığını belirtir çünkü Eski Antlaşma o kadar büyük bir yücelikle geldiyse Yeni Antlaşma’nın yüceliği ne kadar daha büyük olmalı? Suçlayan Yasa büyük bir görkemle geldiyse özgür kılan Ruh ne kadar daha görkemli olacak? Ne var ki hâlâ Eski Antlaşma’ya bağlı kalmaya çalışan kişiler bu özgürlüğü tadamıyor. Musa’nın yüzünü kapatan peçe sanki onların da gözlerini hala kapatıyor. Benzer şekilde bugün de kendi çabalarıyla övünen ve böylece Tanrı katında aklanmaya çalışan herkeste körlük sürüyor. Fakat biri Mesih’e yürekten iman ederse bu peçe kalkar çünkü kişi kendi sevaplarıyla değil lütufla kurtulduğunu kabul eder. Bu kez artık Yasa yerine Kutsal Ruh devreye girer. Tanrı’nın Ruhu da bizi şeriatçılığa değil özgürlüğe davet eder. Kutsal Ruh vasıtasıyla her birimiz Tanrı’yla yüz yüze görüşerek O’ndan aldığımız güç ve cesaretle günbegün kendisine benzer olmak üzere değişiyoruz. Çünkü Tanrı’nın amacı kendisine köle değil sevgili çocukları olmamızdır (Romalılar 8:15). Değerli evlatları olarak amacı her geçen gün yüce karakterine benzemek üzere daha fazla olgunlaşmamızdır. İşte tüm bunlar Kutsal Ruh’un hayatımızdaki vazgeçilmez rolünü kabul ettiğimizde gerçekleşiyor.

Eylül 13
CESARETİN KAYNAĞI
2.Korintliler 4:1-18
1  Bu hizmeti Tanrı'nın merhametiyle üstlendiğimiz için cesaretimizi yitirmeyiz. 2  Utanç verici gizli yolları reddettik. Hileye başvurmayız, Tanrı'nın sözünü de çarpıtmayız. Gerçeği ortaya koyarak kendimizi Tanrı'nın önünde her insanın vicdanına tavsiye ederiz. 3  Yaydığımız Müjde örtülüyse de, mahvolanlar için örtülüdür. 4  Tanrı'nın görünümü olan Mesih'in yüceliğiyle ilgili Müjde'nin ışığı imansızların üzerine doğmasın diye, bu çağın ilahı onların zihinlerini kör etmiştir. 5  Biz kendimizi ilan etmiyoruz; ama Mesih İsa'yı Rab, kendimizi de İsa uğruna kullarınız ilan ediyoruz. 6  Çünkü, ‹‹Işık karanlıktan parlayacak›› diyen Tanrı, İsa Mesih'in yüzünde parlayan kendi yüceliğini tanımamızdan doğan ışığı bize vermek için yüreklerimizi aydınlattı. 7  Üstün gücün bizden değil, Tanrı'dan kaynaklandığı bilinsin diye bu hazineye toprak kaplar içinde sahibiz. 8  Her yönden sıkıştırılmışız, ama ezilmiş değiliz. Şaşırmışız, ama çaresiz değiliz. 9  Kovalanıyoruz, ama terk edilmiş değiliz. Yere yıkılmışız, ama yok olmuş değiliz. 10  İsa'nın yaşamı bedenimizde açıkça görülsün diye İsa'nın ölümünü her an bedenimizde taşıyoruz. 11  Çünkü İsa'nın yaşamı ölümlü bedenimizde açıkça görülsün diye, biz yaşayanlar İsa uğruna sürekli olarak ölüme teslim ediliyoruz. 12  Böylece ölüm bizde, yaşamsa sizde etkin olmaktadır. 13  ‹‹İman ettim, bu nedenle konuştum›› diye yazılmıştır. Aynı iman ruhuna sahip olarak biz de iman ediyor ve bu nedenle konuşuyoruz. 14  Çünkü Rab İsa'yı dirilten Tanrı'nın, bizi de İsa'yla diriltip sizinle birlikte kendi önüne çıkaracağını biliyoruz. 15  Bütün bunlar sizin yararınızadır. Böylelikle Tanrı'nın lütfu çoğalıp daha çok insana ulaştıkça, Tanrı'nın yüceliği için şükran da artsın. 16  Bu nedenle cesaretimizi yitirmeyiz. Her ne kadar dış varlığımız harap oluyorsa da, iç varlığımız günden güne yenileniyor. 17  Çünkü geçici, hafif sıkıntılarımız bize, ağırlıkta hiçbir şeyle karşılaştırılamayacak kadar büyük, sonsuz bir yücelik kazandırmaktadır. 18  Gözlerimizi görünen şeylere değil, görünmeyenlere çeviriyoruz. Çünkü görünenler geçicidir, görünmeyenlerse sonsuza dek kalıcıdır.
AÇIKLAMA: Bu bölümde Pavlus hizmetini sorgulayanlara yanıt vermeye devam eder. Müjdeyi savunmada Elçi Pavlus her zamanki gibi büyük bir cesaret sergiler, çünkü üstlendiği bu sorumluluğu kutsal bir emanet olarak kabul ediyordu. Kendi çıkarları uğruna Mesih’i duyuran bazılarına karşın Pavlus asla gizli yollara başvurmadı. İnsanları kendisine inandırmak ya da peşinden sürüklemek için hilecilik ya da ikiyüzlülük yapmadı. Aksine Rab’bin Sözünü olduğu gibi herkesin gözü önüne sererdi. Yine de birçok insan, özellikle Yahudiler inanmak istemiyorlardı. Pavlus’un dediğine göre bunun sebebi de İblis’in getirdiği karanlıktır. Aslında İsa Mesih’le gelen Tanrı’nın ışığı bütün dünyayı aydınlattı ama Şeytan insanların zihinlerini resmen kör etmiştir. İsa Mesih’te Tanrı’nın mükemmel görünümü ve muazzam görkemi apaçıktır ama Kutsal Ruh insanların yüreklerini dokunmadıkça bunu algılayabilmeleri mümkün değil. Bir önceki bölümde bahsettiği ‘peçe’ hala insanların yüreklerini örtüyor. İnsanlar da Tanrı’nın Ruhu’na karşı mücadele ettikleri sürece hep karanlıkta kalırlar. Ne yazık değil mi? Gökten ışık parladı ama Şeytan’a uyarak körlüğü seçen insanlar doğan nurdan habersizdir. İşte bu yüzden günümüzde de birçok kişi müjdeyi kabul edemiyor.
	Şimdi Pavlus kendi hizmetini anlatmaya devam eder. Tanrı’dan aldığı kutsal hizmeti toprak kaplar içinde saklanmış bir hazineye benzetir. Buradaki kaplar aslında bedenlerimizi temsil eder, çünkü topraktan yaratıldığımız gibi toprağa döneceğiz. Aslında ilginç bir benzetme çünkü bir insanın mücevheri varsa bunu toprak kaplara değil çok pahalı ve güvenli bir sandığa saklar. Tanrı ise dünyayı kurtaracak mesajı, Pavlus ve Petrus gibi sıradan ‘kaplara’ teslim etti öyle ki hiç kimse övünmesin çünkü biz sadece toprağız. Böylece Pavlus tüm elçilerin Mesih uğruna çektikleri acıların bazısını anlatmaya başlar. Ama her ne kadar zulüm gördülerse ve bazısı ölüme de gittiyse müjdeyi hiç kimse durduramadı. Pavlus’un dediğine göre kendisi diğer elçiler gibi Mesih uğruna çekilen acıların izlerini bedenlerinde taşıyorlardı ama bu onlar için büyük bir onur ve şerefti. Fakat buna karşın Korint’te cirit atan bazı öğretmenler hala böbürleniyorlardı. Yine Pavlus Tanrı’nın gerçeklerini büyük iman ve cesaretle konuşmaya devam eder. Çünkü Tanrı’nın yargı gününde her şeyi çıplak bir şekilde görüp yargılayacağını bilir.
	Şahsına ve hizmetine yöneltilen tüm saldırılara rağmen Pavlus cesaretini yitirmiyor. Çünkü Rab’be temiz bir vicdanla hizmet ettiğini biliyordu. Müjdeyi bütün uluslara ulaştırmak için her tarafı gezen ve korkunç tehlikelere göğüs geren Pavlus’un bir zerre kadar kişisel menfaati yoktu, o yüzden cesaretle konuşabiliyordu. En önemlisi çektiği bunca fiziksel sıkıntıların geçici olduğunu biliyordu. Hatta Pavlus gibi Tanrı’ya hizmet edenlere gelince, çok ilginçtir ki bedensel açıdan yıpranıp yaşlansalar da içten hep yenilenip güçleniyorlar sanki. Neden? Çünkü gözlerini bu dünyanın vaat ettiklerine değil onları göklerde bekleyen Tanrı’nın vaat ettiklerine dikmişlerdir. Bu sayede başlarına gelen sıkıntılar hep ‘hafif’ gelir çünkü onları orada bekleyen büyük nimetlerle kıyaslandıklarında pek küçük ve önemsiz kalır. Başka bir yerde Pavlus şöyle yazar: ‘Kanım şu ki, bu anın acıları, gözümüzün önüne serilecek yücelikle karşılaştırılmaya değmez (Romalılar 8:18).’ Sonuç olarak Pavlus tüm sıkıntılarına rağmen günbegün nasıl cesaret aldığını şöyle açıklar: Gözlerimizi dünyadaki geçici şeylere değil, göğün kalıcı gerçeklerine dikiyoruz. Bizler de Mesih adına verimli bir hizmet sürdürmek istiyorsak aynısını yapmalıyız (Koloseliler 3:1-3).
Eylül 14
MESİH’İN SEVGİSİ
2.Korintliler 5:1-21
1  Biliyoruz ki, barındığımız bu dünyasal çadır yıkılırsa, göklerde Tanrı'nın bize sağladığı bir konut -elle yapılmamış, sonsuza dek kalacak bir evimiz- vardır. 2  Şimdiyse göksel evimizi giyinmeyi özleyerek inliyoruz. 3  Onu giyinirsek çıplak kalmayız. 4  Dünyasal çadırda yaşayan bizler ağır bir yük altında inliyoruz. Asıl istediğimiz soyunmak değil, giyinmektir. Öyle ki, ölümlü olan, yaşam tarafından yutulsun. 5  Bizleri tam bu amaç için hazırlamış ve güvence olarak bize Ruh'u vermiş olan Tanrı'dır. 6  Bu nedenle her zaman cesaretimiz vardır. Şunu biliyoruz ki, bu bedende yaşadıkça Rab'den uzaktayız. 7  Gözle görülene değil, imana dayanarak yaşarız. 8  Cesaretimiz vardır diyorum ve bedenden uzakta, Rab'bin yanında olmayı yeğleriz. 9  Bunun için, ister bedende yaşayalım ister bedenden uzak olalım, amacımız Rab'bi hoşnut etmektir. 10  Çünkü bedende yaşarken gerek iyi gerek kötü, yaptıklarımızın karşılığını almak için hepimiz Mesih'in yargı kürsüsü önüne çıkmak zorundayız. 11  Rab'den korkmanın ne demek olduğunu bildiğimizden insanları ikna etmeye çalışıyoruz. Ne olduğumuzu Tanrı biliyor; umarım siz de vicdanınızda biliyorsunuz. 12  Kendimizi yine size tavsiye etmeye çalışmıyoruz. Ama yürekle değil, dış görünüşle övünenleri yanıtlayabilmeniz için bizimle övünmenize fırsat veriyoruz. 13  Eğer kendimizde değilsek, bu Tanrı içindir. Aklımız başımızdaysa, bu sizin içindir. 14  Bizi zorlayan, Mesih'in sevgisidir. Yargımız şu: Biri herkes için öldü; öyleyse hepsi öldü. 15  Evet, Mesih herkes için öldü. Öyle ki, yaşayanlar artık kendileri için değil, kendileri uğruna ölüp dirilen Mesih için yaşasınlar. 16  Bu nedenle, biz artık kimseyi insan ölçülerine göre tanımayız. Mesih'i bu ölçülere göre tanıdıksa da, artık öyle tanımıyoruz. 17  Bir kimse Mesih'teyse, yeni yaratıktır; eski şeyler geçmiş, her şey yeni olmuştur. 18  Bunların hepsi Tanrı'dandır. Tanrı, Mesih aracılığıyla bizi kendisiyle barıştırdı ve bize barıştırma görevini verdi. 19  Şöyle ki Tanrı, insanların suçlarını saymayarak dünyayı Mesih'te kendisiyle barıştırdı ve barıştırma sözünü bize emanet etti. 20  Böylece, Tanrı aracılığımızla çağrıda bulunuyormuş gibi Mesih'in adına elçilik ediyor, O'nun adına yalvarıyoruz: Tanrı'yla barışın. 21  Tanrı, günahı bilmeyen Mesih'i bizim için günah sunusu yaptı. Öyle ki, Mesih sayesinde Tanrı'nın doğruluğu olalım.
AÇIKLAMA: Yaşadığı tüm zorluklara rağmen Elçi Pavlus moralini hiç bozmuyordu. Fiziksel olarak yıpranıyordu, sevdiği insanlar tarafından da bazen hor görülüyordu ama bunların hiç bir önemi yoktu sanki. Peki, Pavlus bu tür durumlarda kendini nasıl motive ediyordu? Kısacası, onun gözleri hep Mesih’teydi. Bir önceki bölümde gördüğümüz gibi Pavlus için şu an görülen mevcut durum pek önemli değildi, önemli olan görülmeyen ebedi gerçeklerdir. Örneğin şu an kullandığımız beden yaşlanıyor, her geçen gün mezara bir adım daha yaklaşıyor. Pavlus vücudunu da bir çadıra benzetiyor, eninde sonunda eskiyip yıkılacaktır. Peki, ondan sonra ne olacak? Dediğine göre Rab her birimiz için kalıcı bir ‘ev’ hazırlıyor, yani ölümsüz bir beden bizi bekliyor. Bir Mesih imanlısı öldüğü zaman bedeni burada kalıp çürümeye başlasa da ruhu doğrudan Rab’bin huzuruna gider. Ama yeni bedeni ancak Mesih’in ikinci gelişinde alır. 1.Selanikliler 4:13-18’e göre İsa yeryüzüne döndüğü zaman ölmüş imanlıların bedenleri dirilecek. 1.Korintliler 15:51-52’e göre dirilen bu bedenler aniden harika bir yenilemeye uğrayacak öyle ki Mesih’le gelen imanlılar çürümez ve ölümsüz bedenlerine kavuşacaklar. Bu yüzden Mesih gelene kadar Rab’bin huzurunda bekleyen imanlıların ruhları bir anlamda ‘çıplak’ bir vaziyette bekliyorlar. İşte Pavlus kalıcı ‘evine’ kavuşana kadar doğal olarak inlediğini belirtir. En büyük arzusu bedenen Rab’den artık uzak kalmayıp bir an evvel Mesih’in huzuruna varmak ve yeni bedenine kavuşmaktı. Ama o zamana kadar yeryüzünde kaldığı sürece tek hedefi Rab’bi her anlamda hoşnut etmek. Çünkü Rab’bin yanına çıktığımız zaman hepimiz bedende yaptıklarımızın hesabını göreceğiz (Romalılar 14:10).
	Böylece Pavlus günbegün kutsal bir korkuyla kendini Rab’bin hizmetine veriyordu. İnsanların gözünde iyi görünmek ya da başkaları tarafından beğenilmek umurunda değildi. O’nun için önemli tek şey Rab’den aldığı görevi tamamlamaktı, bu da müjdeyi tüm uluslara duyurmaktı. Ama yaptığı bu hizmette onu isteklendiren  şey korku değil, esasında her gün zorlayan Mesih’in sevgisiydi. Mesih’in sevgisi derken İsa’nın çarmıhta sergilediği olağanüstü fedakârlığı kastediyor. Yani Pavlus Mesih’in haçta günahları uğruna çektiği acıları anımsadıkça Rab’bin sevgisini daha fazla paylaşmak istiyordu. Pavlus için bunun mantığı oldukça basitti: Mesih benim için öldüyse hayatımın kalanı O’nundur (Galatyalılar 2:20). Ayrıca Mesih sadece benim için değil tüm herkes için canını verdiyse başkalarını kurtarmak için ben de canımı vermeye hazır olmalıyım. Yani bir Mesih inanlısı olarak bu hayat benim değil artık, her şeyim Mesih’e aittir ve hayatımın en büyük amacı ve hedefi başkalarını kurtarmak olmalı.
	İlerleyen ayetlerde Pavlus Mesih’in sevgisi sayesinde kazandığı yeni bakış açısını anlatır. Çoğumuz insanları ten rengine göre, etnik kimliğine ya da maddi gelirine göre değerlendiririz, Pavlus da bir zamanlar herkese öyle bakardı. Ama Mesih’le tanıştıktan sonra Pavlus yeni bir perspektif elde etti. İnsanlara Grek veya Yahudi ya da dinsiz veya dindar olarak bakmak yerine, insanlara eski veya yeni yaratık olarak bakmaya başladı. Bu ne demek? Eski yaratık demek İblis’in hâkimiyetinde yaşayan hâlâ günaha esir imansız bir insan demek. Yeni yaratık ise Mesih sayesinde Tanrı’yla barışmış, sonsuz hayata sahip imanlı demektir (Efesliler 2:1-10). Mesih’in deyişiyle ‘yeniden doğmuş’ bir imanlı Kutsal Ruh’la dolarak yeni bir hayata sahiptir (Yuhanna 3:3-5). Aynı zamanda eski hayatından kalan şeylerin geçmesi gerek, her alanda yenilenip kutsal bir hayata başlaması gerek (Efesliler 4:22-24). Kaldı ki Pavlus’un bakış açısından sadece iki tür insan vardır: Kurtulmuş olanlar ve henüz kurtulmamış olanlar, gerisi önemli değildir. İşte bunda Mesih sayesinde Tanrı’yla barışmış olan bizlere büyük bir görev düşüyor, bu kutsal bir emanettir. Bizler artık hayatımızı başkalarını Mesih’le tanıştırıp onları Tanrı’yla barıştırmak için adamalıyız. Çünkü Mesih bizim aracılığımızla tüm uluslara çağırıda bulunuyordur. Nitekim Mesih bir tek bizler için kanını akıtmadı, Rab tüm herkesin iman edip sonsuz hayata kavuşmasını arzuluyor. Düşünün hiç günah tatmamış Tanrı Oğlu Mesih aklanalım diye  günahlarımızı üstlendi, bizim acımızı çekti, bizim suçumuzun bedelini ödedi ve bunu tüm herkes için de yaptı. İşte bu harika haberi paylaşmak zorundayız.

Eylül 15
RAB’BİN HALKI
2.Korintliler 6:1-18
1  Tanrı'yla birlikte çalışan bizler, O'nun lütfunu boş yere kabul etmemenizi ayrıca rica ediyoruz. 2  Çünkü Tanrı diyor ki, ‹‹Uygun zamanda seni duydum, Kurtuluş günü sana yardım ettim.›› 3  Hizmetimizin kötülenmemesi için hiçbir konuda hiç kimsenin sürçmesine neden olmadık. 4-8  Tersine Tanrı'nın hizmetkârları olarak olağanüstü dayanmada, sıkıntı, güçlük ve elemlerde, dayak, hapis, karışıklık, emek, uykusuzluk ve açlıkta; pak yaşayışta, bilgi, sabır, iyilik, Kutsal Ruh ve içten sevgide; gerçeğin ilanında ve Tanrı'nın gücünde; sağ ve sol ellerimizde doğruluğun silahlarıyla, yücelikte ve onursuzlukta, iyi ünde ve kötü ünde, kendimizi her durumda örnek gösteriyoruz. Aldatanlar sayılıyorsak da dürüst kişileriz. 9  Tanınmıyor gibiyiz, ama iyi tanınıyoruz. Ölümün ağzındayız, ama işte yaşıyoruz. Dövülüyorsak bile öldürülmüş değiliz. 10  Kederliyiz ama her zaman seviniyoruz. Yoksuluz ama birçoklarını zengin ediyoruz. Hiçbir şeyimiz yok ama her şeye sahibiz. 11  Ey Korintliler, sizinle açıkça konuştuk, size yüreğimizi açtık. 12  Sizden sevgimizi esirgemedik, ama siz bizden sevginizi esirgediniz. 13  Bize aynı karşılığı verebilmek için -çocuklarıma söyler gibi söylüyorum- siz de yüreğinizi açın. 14  İmansızlarla aynı boyunduruğa girmeyin. Çünkü doğrulukla fesadın ne ortaklığı, ışıkla karanlığın ne paydaşlığı olabilir? 15  Mesih'le Beliyal uyum içinde olabilir mi? İman edenle iman etmeyenin ortak yanı olabilir mi? 16  Tanrı'nın tapınağıyla putlar uyuşabilir mi? Çünkü biz yaşayan Tanrı'nın tapınağıyız. Nitekim Tanrı şöyle diyor: ‹‹Aralarında yaşayacak, Aralarında yürüyeceğim. Onların Tanrısı olacağım, Onlar da benim halkım olacak.›› 17  Bu nedenle, ‹‹İmansızların arasından çıkıp ayrılın›› diyor Rab. ‹‹Murdara dokunmayın, Ben de sizi kabul edeceğim.›› 18  Her Şeye Gücü Yeten Rab diyor ki, ‹‹Size Baba olacağım, Siz de oğullarım, kızlarım olacaksınız.››
AÇIKLAMA: Bu mektupta Pavlus Korint kardeşlerine yüreğini tam açar. Aralarında kendisini hor gören, küçümseyen ve yerden yere vuran olmasına rağmen Pavlus yine de onlara Mesih’in lütfuyla yaklaşır. Daha fazla kişinin sahte öğretmenlerin peşinden sürüklenmemesi için onları kendisini örnek gösterip Rab’be dönmeye çağırır. Elçi Pavlus diğer öğretmenler gibi hiç bir zaman kendi menfaatini gütmedi, aksine daha çok kişi kurtulsun diye kendini her tür rahatlıktan mahrum bıraktı. Aynı zamanda kimseye tökez olmamak için Pavlus her davranışında son derece dikkatliydi. İlerleyen ayetlerde Pavlus Mesih uğruna verdiği hizmetin bazı ayrıntılarını paylaşır. Onun için hizmet rant demek değildi. Aksine Rab’bin hizmetkârı olan Pavlus genellikle sıkıntı, güçlük, açlık, dayak ve hapis çekiyordu. Ama yine de pak bir yaşayış sahibi olmaya özen gösterirdi. Her şeyden önce her daim Kutsal Ruh’la dolup Mesih’in sevgi ilkesine dayanmaya çalışırdı. Pavlus için bu hayati bir mücadeleydi, müjdenin gerçeğini her yerde duyururken İblis’in karanlık güçlerine karşı savaştığının farkındaydı. Hiç hilekârlığa başvurmadığı halde insanların iftiralarına ve saldırılarına maruz kalıyordu. Rab’bin hizmetini yapmak isteyen herkesin kaderi böyle. Kötü bir şey yapmamamıza rağmen insanlar bizi hep kötüler, güvenlik güçler bizi kovalar ve en kötüsü kimi imanlılar bile bizi yargılayıp durur. Bunun üstünde bazen bu sıkıntılar dayağa, hapse ve ölüme kadar da gidebilir. Ama bunlar Pavlus’un hiç umurunda değildi: ‘Kederliyiz ama her zaman seviniyoruz.’ Dahası çektiği maddi zararı büyük bir servet sayar çünkü hizmeti sayesinde niceleri müjdenin zenginliğine kavuşuyordur. İşte bu şekilde Pavlus, Korint’teki kardeşlerini sarsıp uyandırmaya çalışır. Kendi çocuklarına konuşur gibi onlara beslediği büyük sevgiyi görmelerini rica eder.
	Sonra Pavlus onlara zarar veren tüm etkenlerden uzak durmalarını söyler. İmanlının imansızlarla aynı boyunduruk altına girmemesi gerektiğini söyler. Peki, bunda neyi kastediyor? Büyük olasılıkla kendini imanlı gibi gösteren sahte öğretmenleri kastediyor. Aynı zamanda onları Rab’den uzaklaştıran diğer her tür insandan söz ediyor. Aslında benzerini bir önceki mektubunda da yazmıştı (1.Korintliler 5:9-13). Bu demek değil ki her imansızla ilişkimizi keseceğiz. Burada boyunduruk derken çok yakın bir ilişkiyi kastediyor. Korintli bazı kardeşler putperestlerle oturup kalktıkları için övünürlerdi ama Pavlus bunun hiç uygun olmadığını yazdı (1.Korintliler 10:23-33). Burada nedeni daha da açıklar: Işıkla karanlığın ne paydaşlığı olabilir? Mesih’le İblis uyum içinde olabilir mi? diye sorar. Sonra, daha önce yaptığı gibi, bedenimizin Tanrı’nın Tapınağı olduğunu hatırlatır (1.Korintliler 6:19-20). Böylece yaşayan Tanrı’nın mabedinin putların uğrağında ne işi olabilir? Çünkü Tanrı bizimle, Kutsal Ruh vasıtasıyla ta içimizde yaşamak istediğini belirtti bile. Dolayısıyla Rab’bin öz halkı olarak her türlü pislik ve putperestlikten uzak olmamız gerekmez mi? Rab kutsal sözünde tekrar ve tekrar halkının murdara dokunmayıp kutsallık benimsemesi gerektiğini öğretti. Neden? Çünkü Tanrı’nın nihai amacı kendi oğulları ve kızları olarak kendisiyle yaşamamızdır. Bu yüzden şimdiden kendisine her konuda uymamız son derece önemlidir.
	Ne yazık ki günümüzde de Korint’te olduğu gibi bazı imanlılar kirlenmeden günaha ne kadar yaklaşabildiklerinin hesabını yapmaya çalışıyorlar. Pak ve kutsal bir hayat benimsemek yerine neyin günah olup olmadığının derdine düşüyorlar. Oysaki Rab’bi gerçekten hoşnut etmek istiyorsak günaha yaklaşmak bile istememeliyiz. Örneğin bazısı; ‘İmanlı biri içkili ortamlara girebilir mi?’ diye sorar. Bu durumda önce kendimize şunu sormalıyız. ‘Bu ortamda Rab’bin kutsallığını bozan her hangi bir şey var mı?’ Başkaları, ‘İmanlının imansızla evlenmesi günah mı?’ diye sorar. Bu ayetlerden anlaşıldığı kadarıyla imanlının imansızla evlenmesi uygun değil. Aynı şekilde imanlı bir iş adamın bir imansızla yakın bir ortaklık kurması da sağlıklı değil. Hatta imanlı birinin imansızla çok yakın bir dostluk kurması da sakıncalı olabilir. Bazımız için bu büyük bir zorluk yaratabilir ama Rab’bin halkı olarak kutsallıkta yetkinleşmek istiyorsak Rab’bin Sözüne uyarsak iyi ederiz.

Eylül 16
TÖVBENİN MEYVESİ
2.Korintliler 7:1-16
1  Sevgili kardeşler, bu vaatlere sahip olduğumuza göre, bedeni ve ruhu lekeleyen her şeyden kendimizi arındıralım; Tanrı korkusuyla kutsallıkta yetkinleşelim. 2  Yüreklerinizde bize yer verin. Kimseye haksızlık etmedik, kimseyi yoldan saptırmadık, kimseyi sömürmedik. 3  Bunu sizi yargılamak için söylemiyorum. Daha önce de söylediğim gibi, yüreğimizde öyle bir yeriniz var ki, sizinle ölürüz de yaşarız da. 4  Size çok güveniyor, sizinle çok övünüyorum. Teselliyle doluyum. Bütün sıkıntılar arasında sevincim sonsuzdur. 5  Makedonya'ya geldiğimizde de hiç rahat yüzü görmedik. Her bakımdan sıkıntı çekiyorduk. Dışarıda kavgalar, yüreğimizde korkular vardı. 6-7  Ama yüreği ezik olanları teselli eden Tanrı, Titus'un yanımıza gelişiyle -yalnız gelişiyle değil, sizden aldığı teselliyle de- bizi teselli etti. Titus beni özlediğinizi, benim için üzülüp gayret ettiğinizi bize anlatınca sevincim bir kat daha arttı. 8-9  Mektubumla size acı verdiysem bile pişman değilim. Aslında pişman olmuştum -kısa bir süre için de olsa, o mektubun size acı verdiğini görüyorum- ama şimdi seviniyorum; acı duymanıza değil, bu acınızın sizi tövbeye yöneltmesine seviniyorum. Tanrı'nın isteğine uygun olarak acı çektiniz. Böylece hiçbir şekilde bizden zarar görmediniz. 10  Tanrı'nın isteğiyle çekilen acı, kişiyi kurtuluşla sonuçlanan ve pişmanlık doğurmayan tövbeye götürür. Dünyanın acılarıysa ölüm getirir. 11  Bakın bu acılar, Tanrı'nın isteğiyle çektiğiniz bu acılar sizde ne büyük ciddiyet, paklanmak için ne büyük istek yarattı! Sizde ne büyük öfke, korku, özlem, gayret ve suçluyu cezalandırma arzusu uyandırdı! Bu konuda her bakımdan masum olduğunuzu kanıtladınız. 12  Size o mektubu yazdımsa da, haksızlık edeni ya da haksızlık göreni düşünerek yazmadım; bize ne denli adanmış olduğunuzu Tanrı önünde açıkça görmenizi istiyordum. 13  Bütün bunlarla teselli buluyoruz. Tesellimize ek olarak Titus'un sevinci bizi daha da çok sevindirdi. Çünkü hepiniz onun yüreğini ferahlattınız. 14  Sizleri ona övdüm, beni utandırmadınız. Size söylediğimiz her şey nasıl doğru idiyse, sizi Titus'a övmemiz de öylece doğru çıktı. 15  Hepinizin nasıl söz dinlediğini, kendisini nasıl saygı ve korkuyla kabul ettiğinizi anımsadıkça size olan sevgisi daha da artıyor. 16  Size her bakımdan güvenebildiğim için seviniyorum.
AÇIKLAMA: Bu bölümlerde Pavlus bir yandan kendi hizmetinin açıklamasını yapıyor ama aynı zamanda Korint kardeşlerine bir kutsal bir örnek göstermeye çalışıyor. Çünkü Pavlus diğer sahte öğretmenler gibi hiç bir zaman kendi menfaatini kollamadı. Ne yazık ki bazı sahtekârların peşinden sürüklenen Korint kardeşleri günaha da bulaştılar. O yüzden Pavlus kendini örnek göstererek onları kutsallığa çağırır. Öncellikle Rab’den aldıkları büyük vaatleri hatırlatır. Tanrı kendisiyle ebediyen birlikte olmak üzere bizi çocukları olmaya çağırdıysa, o zaman bugün nasıl yaşamalıyız? Pavlus’a göre kendimizi derhal her tür pislikten arındırmalıyız. Kutsallıkta yetkinleşmeye bakmalıyız çünkü yakında bir gün Rab’bin huzurunda duracağız. Ama ayetin sözlerine dikkat edersek kutsallık sadece ruhsal hayatımızı kapsamıyor. Pavlus’un dediğine göre hem ruhu hem de bedeni lekeleyen her şeyden arınmalıyız. Rab’bin gözünde bedenimizin ve ruhumuz birdir, çünkü her ikisini yarattı ve her ikisinin de sahibidir. O yüzden bizler her açıdan pak ve kutsal olmaya dikkat etmeliyiz. Elbette ki bu bir kerede olmayacak. ‘Yetkinleşelim’ dediğine göre bunun bir süreç olduğunu anlıyoruz. Kutsal Ruh’un yardımıyla gün be gün Rab’bin benzerliğine daha da dönüşmeye özen göstermeliyiz (2.Korintliler 3:17-18).
Bu bölümün beşinci ayetinden itibaren Pavlus 2:13’te kaldığı yerden devam eder. Daha önce gördüğümüz gibi Pavlus kendisine baş tutan Korint Kilisesi’ni yola getirmek için Titus’u yanlarına yolladı. Bu sırada Elçi Pavlus ile emektaşları hem Efes’te hem de Makedonya’da büyük sıkıntılara maruz kaldılar. O yüzden Titus’un Korint’ten iyi haberle gelmesi onlara büyük teselli ve teşvik kaynağı oldu. Pavlus’un onlara karşı ne denli büyük bir sevgi beslediği birçok kez söyledi. Ama bazen değer verdiğimiz insanları büyük sevgimizden dolayı azarlamak da gerek. Süleyman, sevdiği çocuğu terbiye etmeyen baba onu gerçekte sevmiyor, diyor (S.Özdeyişleri 13:24). Bu yüzden Rab çocukları olarak kabul ettiği bizleri yeri geldiğinde terbiye eder (İbraniler 12:5-6). Benzer şekilde Elçi Pavlus bir önceki mektubunda Korint topluluğunu bayağı azarladı. Bunu yapmak zorunda kaldığı için o anda üzüldüyse de Titus’tan güzel haberler alınca Pavlus çok sevindi. Korintliler günahlarından ötürü bayağı acı çektiler ama bunun sonucunda gerçek bir tövbeyle hem Tanrı’ya hem de Pavlus’a döndüler.
İnsan yaptığı hatadan dolayı her zaman acı çeker ama eğer bu gerçek bir tövbeyle sonuçlanmazsa çekilen acılar boşuna olabilir. Suç işleyen insan yaptıklarından pişman olabilir ama günahından tövbe etmiyorsa er ya da geç aynı duruma yine düşecektir. Tanrı’nın isteği uyarınca çekilen acılar ise bizde sadece gelip geçici bir pişmanlık değil köklü ve kalıcı bir tövbe ruhu yaratır. Yüzeysel bir tövbe insanı pişmanlık dolu bir çıkmaza sürükler çünkü kişi günahlarıyla gerçekten yüzleşmediği için sürekli vicdan azabı çeker. Başkalarını ve kendisini bir türlü bağışlamayan bu kişi hep yerinde daireler çizerek durur. Aksi takdirde Tanrı’nın isteği uyarınca tövbeye yönelen kişi kısa bir süre sonra acılarından kurtulur çünkü Rab’bin onu gerçekten bağışladığını anlar. Böylece hem başkalarını hem de kendisini bağışlayabilir ve günün sonunda özgür olabilir. Dahası gerçek tövbe insanda kutsallık için daha büyük bir istek yaratır. Yüzeysel tövbe ya da sahte pişmanlıkla geçinen kişi aslında günahtan özgür değil ve büyük olasılıkla yine aynı günaha düşecek. Ama gerçekten tövbe eden artık ciddi bir şekilde günaha karşı cephe alır çünkü Rab’bi bir daha üzmek istemez. Bu yüzden günaha düşen bir imanlı tövbeden asla kaçınmamalı. Çünkü acı da olsa gerçek özgürlüğe açılan kapının tek anahtarı tövbedir. Tövbenin meyvesini yiyen de asla pişman olmaz.

Eylül 17
BAĞIŞLAR KONUSU
2.Korintliler 8:1-9:15
1-2  Kardeşler, sizlere Tanrı'nın Makedonya'daki kiliselerine sağladığı lütuftan söz etmek istiyoruz: Büyük sıkıntılarla denendiklerinde, coşkun sevinçleri ve aşırı yoksullukları tam bir cömertliğe dönüştü. 3  Ellerinden geldiği kadarını, hatta daha fazlasını kendi istekleriyle verdiklerine tanıklık ederim. 4  Kutsallara yapılan yardıma katkıda bulunma ayrıcalığının kendilerine verilmesi için bize yalvarıp yakardılar. 5  Umduğumuzdan da öte, kendilerini önce Rab'be, sonra Tanrı'nın isteğiyle bize adadılar. 6  Bu nedenle, aranızda daha önce başladığı bu hayırlı işi tamamlaması için Titus'u isteklendirdik. 7  İmanda, söz söylemekte, bilgide, her tür gayrette, bize beslediğiniz sevgide, her şeyde üstün olduğunuz gibi, bu hayırlı işte de üstün olmaya bakın. 8  Bunu buyruk olarak söylemiyorum, yalnızca sevginizin içtenliğini ötekilerin gayretiyle karşılaştırarak sınamak istiyorum. 9  Rabbimiz İsa Mesih'in lütfunu bilirsiniz. O'nun yoksulluğuyla siz zengin olasınız diye, zengin olduğu halde sizin uğrunuza yoksul oldu. 10  Bu konuda size yararlı olanı salık veriyorum. Geçen yıl bağış toplamaya ilk girişen, hatta buna ilk heveslenen siz oldunuz. 11  Şimdi bu işi tamamlayın; bunu candan arzuladığınız gibi, elinizden geldiğince tamamlamaya bakın. 12  Çünkü istek varsa, insanın elinde olmayana göre değil, elindekine göre yardımda bulunması uygundur. 13-15  Amacımız sizi sıkıntıya sokup başkalarını rahatlatmak değildir. Ama eşitlik olsun diye, şimdi elinizdeki fazlalık onların eksiğini tamamladığı gibi, başka zaman onların elindeki fazlalık sizin eksiğinizi tamamlasın. Öyle ki, ‹‹Çok toplayanın fazlası, az toplayanın da eksiği yoktu›› diye yazılmış olduğu gibi, eşitlik olsun. 16  Titus'un yüreğinde sizin için aynı ilgiyi uyandıran Tanrı'ya şükürler olsun! 17  Çünkü Titus yalnız ricamızı kabul etmekle kalmadı, size derin ilgi duyduğu için kendi isteğiyle yanınıza geliyor. 18  Müjde'yi yayma çabalarından ötürü bütün kiliselerce övülen bir kardeşi de onunla birlikte gönderiyoruz. 19  Üstelik bu kardeş, Rab'bi yüceltmek ve yardıma hazır olduğumuzu göstermek için yürüttüğümüz bu hayırlı hizmette yol arkadaşımız olmak üzere kiliseler tarafından seçildi. 20  Bu büyük bağışla ilgili hizmetimizde kimsenin eleştirisine hedef olmamaya özen gösteriyoruz. 21  Çünkü yalnız Rab'bin gözünde değil, insanların gözünde de doğru olanı yapmaya dikkat ediyoruz. 22  Birçok konuda defalarca deneyip gayretli bulduğumuz, şimdi size duyduğu büyük güvenle çok daha gayretli olan kardeşimizi de bu iki kişiyle birlikte gönderiyoruz. 23  Titus'a gelince, o benim paydaşım ve aranızdaki emektaşımdır. Öbür kardeşlerimizse kiliselerin elçileri, Mesih'in kıvancıdırlar. 24  Bunun için onlara sevginizi kanıtlayın, kiliselerin önünde sizinle övünmemizin nedenini gösterin. 9:1  Kutsallara yapılacak bu yardımla ilgili olarak size yazmama gerek yok. 2  Çünkü yardıma hazır olduğunuzu biliyorum. Ahaya'daki sizlerin geçen yıldan beri hazırlıklı olduğunu söyleyerek Makedonyalılar karşısında sizinle övünmekteyim. Gayretiniz onların çoğunu harekete geçirdi. 3  Bu konuda sizinle övünmemiz boşa çıkmasın; dediğim gibi, hazırlıklı olasınız diye kardeşleri yanınıza gönderiyorum. 4  Öyle ki, bazı Makedonyalılar benimle birlikte gelir ve sizi hazırlıksız bulurlarsa, sizler bir yana, bizler duyduğumuz güvenden ötürü utanmayalım. 5  Bu nedenle önce yanınıza gelmeleri ve cömertçe vermeyi vaat ettiğiniz armağanları hazırlamaları için kardeşlere ricada bulunmayı gerekli gördüm. Öyle ki, armağanınız cimrilik değil, cömertlik örneği olarak hazır olsun. 6  Şunu unutmayın: Az eken az biçer, çok eken çok biçer. 7  Herkes yüreğinde niyet ettiği gibi versin; isteksizce ya da zorlanmış gibi değil. Çünkü Tanrı sevinçle vereni sever. 8  Her zaman, her yönden, her şeye yeterli ölçüde sahip olarak her iyi işe cömertçe katkıda bulunabilmeniz için, Tanrı her nimeti size bol bol sağlayacak güçtedir. 9  Nitekim şöyle yazılmıştır: ‹‹Armağanlar dağıttı, yoksullara verdi; Doğruluğu sonsuza dek kalıcıdır.›› 10  Ekinciye tohum ve yiyecek ekmek sağlayan Tanrı, sizin de ekeceğinizi sağlayıp çoğaltacak, doğruluğunuzun ürünlerini artıracaktır. 11  Her durumda cömert olmanız için her bakımdan zenginleştiriliyorsunuz. Cömertliğiniz bizim aracılığımızla Tanrı'ya şükran nedeni oluyor. 12  Yaptığınız bu hizmet yalnız kutsalların eksiklerini gidermekle kalmıyor, birçoklarının Tanrı'ya şükretmesiyle de zenginleşiyor. 13  Onlar, içtenliğinizi kanıtlayan bu hizmetten ötürü, açıkça benimsediğiniz Mesih Müjdesi'ne uyarak kendileriyle ve herkesle malınızı cömertçe paylaştığınız için Tanrı'yı yüceltiyorlar. 14  Tanrı'nın size bağışladığı olağanüstü lütuftan dolayı sizler için dua ediyor, sizi özlüyorlar. 15  Sözle anlatılamayan armağanı için Tanrı'ya şükürler olsun!
AÇIKLAMA: Bu sırada Yahudiye bölgesinde acı çeken imanlıların ihtiyaçlarını gidermek için Elçi Pavlus kurmuş olduğu kiliselerden bağışlar topluyordu. Amacı gayri-Yahudiler arasındaki hizmetini eleştiren Yahudi imanlılarına bu şekilde hem sevgisini hem de iyi niyetini kanıtlayarak iki toplum arasında diyalog sağlamaktı (Romalılar 15:25-28). Anlaşılan Korint Topluluğu bu hayırlı işe ilk yeltenen kilise olmuştu ama devamını pek getirmemişlerdi. Onları bu konuda yeniden isteklendirmek için Pavlus aralarında bulunduğu Makedonyalı kardeşlerinin cömertliğini dile getirir. Aslında oradaki imanlılar büyük sıkıntı çekiyorlardı, birçoğu da pek fakirdi ama Rab’bin işine bağış verme konusuna gelince cömertlikleriyle Pavlus’u bile şaşırttılar. Sadece ellerinden geleni değil, daha fazlasını verip Yahudiye’de acı çeken imanlılara aktarması için Pavlus’a adeta yalvardılar. Onlara göre Rab’bin hizmetine katkıda bulunmak büyük bir ayrıcalıktı. Keşke günümüzde de bağış verme konusuna öyle baksaydık. Çoğu zaman bağış vermeleri için kilise üyelerine adeta yalvarıyoruz, oysa ki gerçekten bunun ne kadar büyük bir bereket olduğunu  bilsek, Makedonyalı kardeşler gibi vermek için can atardık. Aynı zamanda Pavlus İsa Mesih’in örneğini de hatırlatır. Kendisi her şeye sahip iken bizi kurtarmak ve Baba’sının görkemine kavuşturmak için fakir bir insan olarak yemlikte doğmayı seçti. Böylece O’nun yoksulluğu sonucunda biz göksel bir servete kavuştuk.
	İlerleyen ayetlerde Pavlus yine Titus’tan söz eder. Anlaşılan Pavlus yazdığı bu mektubu Titus’un eliyle Korint’e göndermeyi planlıyor. Onunla birlikte karakterleri kanıtlanmış iki kardeş daha gönderiyor. Onlar Korint’e gelince Yahudiyeli kardeşleri için toplanan bağışları teslim alacaklardır. Pavlus bu iş için bir kaç kardeş göndermedeki amacı da şöyle açıklıyor: özellikle parasal konularda kimsenin yanlış düşünmesine fırsat vermek istemiyordu. Bu önemli bir prensiptir. Kilisede toplanan bağışlar ve genel maddi konularına gelince bu tür hassas işler tek bir kişinin elinde olmamalı. Mümkünse bir kaç kardeş birlikte maddi hizmetlerine bakmalı ki yapılan hizmete kimse gölge düşürmesin. Aynı zamanda Pavlus toplanan bağışların mantığını da açıklıyor. Dediğine göre amacı kiliseler arasında eşitlik sağlamaktı. Buna göre fazlalığı olan imanlılar eksiği olanların ihtiyaçlarını tamamlamaya özen göstermeli. Günü gelir belki tam tersi olur ve daha önce eksiği olan imanlılar veren kardeşlerinin eksiğini giderir. Kilise sonuçta koskoca bir ailedir. O yüzden birbirimizin ihtiyaçlarını bu şekilde karşılamamız gayet doğaldır.
	Dokuzuncu bölümde Pavlus Korint kardeşlerini yine isteklendirmeye çalışır. Aslında onlar baştan vereceklerini söylemişlerdi ve şimdi Pavlus yanlarına Makedonya’dan bir kaç kardeş gönderiyordu. Oraya gelince vermekten vazgeçtikleri anlaşılsa bu hem Pavlus için hem de kardeşler için büyük bir hayal kırıklığı olacaktı. Çünkü baştan beri Makedonyalı kardeşleri vermeye isteklendiren Korintli kardeşlerinin cömertliği oldu. Aynı zamanda Pavlus onlara Kutsal Kitap’ın temel bir prensibini daha hatırlatır: ‘Az eken az biçer, çok eken çok biçer.’ (Galatyalılar 6:7). Rab oldukça zengin ve cömert bir Baba’dır ama varlığını kimlerle paylaşır? Nimetlerini kendi kendilerine saklayanlarla değil, başkalarıyla paylaşmak isteyenlere verir elbette. Kim Rab’bin hizmetine çok ekerse Rab’bin bereketini bolca biçer (Matta 25:29). Aynı zamanda istekli bir yürekle, doğru bir niyetle vermek de önemli çünkü Tanrı sevinçle vereni sever. Mecburiyetten verilen armağanın değeri yoktur. Aslında her şeyimiz Rab’be aittir ama kendisi bizden hiç bir şeyi zorla istemez. Aksine bize sevinçle vermenin değerini öğretmeye çalışır, nitekim vermek almaktan çok daha büyük bir mutluluktur (Elç.İşleri 20:25). Sonuçta Tanrı aynısını yapmadı mı? Bizim için en değerli şeyini verdi, uğrumuza kendi oğlunu kurban etti. İşte sözle anlatılmayan armağanı veren Tanrı’mıza  neden vermemiz gerekeni esirgeyelim? Aksine Rab’bimize olan minnettarlığımızı göstermek ve de kardeşlerimizi sevindirmek için harika bir fırsattır.

Eylül 18
ELÇİLİK GÖREVİ
2.Korintliler 10:1-11:33
1-2  Sizinle birlikteyken ürkek, ama aranızda değilken yiğit kesilen ben Pavlus, Mesih'teki alçakgönüllülük ve yumuşaklıkla size rica ediyor, yalvarıyorum: Yanınıza geldiğim zaman, bizi olağan insanlar gibi yaşayanlardan sayan bazılarına karşı güvenle takınmak niyetinde olduğum tavrı aynı cesaretle size karşı takınmaya zorlamayın beni. 3  Olağan insanlar gibi yaşıyorsak da, insansal güce dayanarak savaşmıyoruz. 4  Çünkü savaşımızın silahları insansal silahlar değil, kaleleri yıkan tanrısal güce sahip silahlardır. 5  Safsataları, Tanrı bilgisine karşı diklenen her engeli yıkıyor, her düşünceyi tutsak edip Mesih'e bağımlı kılıyoruz. 6  Mesih'e tümüyle bağımlı olduğunuz zaman, O'na bağımlı olmayan her eylemi cezalandırmaya hazır olacağız. 7  Gözünüzün önündekine bakın. Bir kimse Mesih'e ait olduğuna güveniyorsa, yine düşünsün: Kendisi kadar biz de Mesih'e aitiz. 8  Sizi yıkmak için değil, geliştirmek için Rab'bin bize verdiği yetkiyle biraz fazla övünsem de utanmam. 9  Mektuplarımla sizi korkutmaya çalışıyormuş gibi görünmek istemiyorum. 10  Çünkü bazıları, ‹‹Mektupları ağır ve etkilidir, ama kişisel varlığı etkisiz, konuşma yeteneği de sıfır›› diyormuş. 11  Böyle diyenler şunu bilsin ki, uzaktayken mektuplarımızda ne diyorsak, aranızdayken de öyle davranıyoruz. 12  Kendilerini tavsiye eden bazılarıyla kendimizi bir tutmaya ya da karşılaştırmaya elbette cesaret edemeyiz! Onlar kendilerini kendileriyle ölçüp karşılaştırmakla akılsızlık ediyorlar. 13  Ama biz haddimizi aşıp fazla övünmeyiz; övünmemiz, Tanrı'nın bizim için belirlediği, sizlere kadar da uzanan alanın sınırları içinde kalır. 14  Etkinlik alanımız size kadar uzanmasaydı, sizinle ilgilenmekle sınırlarımızın dışına çıkmış sayılabilirdik. Oysa Mesih'in Müjdesi'ni size kadar ilk ulaştıran biz olduk. 15  Başkalarının emeğiyle övünüp haddimizi aşmayız. Umudumuz odur ki, sizin imanınız büyüdükçe sayenizde etkinlik alanımız alabildiğine genişleyecek. 16  Böylelikle Müjde'yi sizlerden daha ötelere yayabileceğiz. Çünkü başkasının etkinlik alanında başarılmış işlerle övünmek istemiyoruz. 17  ‹‹Övünen, Rab'le övünsün.›› 18  Kabule değer kişi kendi kendini tavsiye eden değil, Rab'bin tavsiye ettiği kişidir. 11:1  Umarım yapacağım küçük bir akılsızlığı hoş görürsünüz. Ne olur, beni hoş görün! 2  Sizler için tanrısal bir kıskançlık duyuyorum. Çünkü sizleri el değmemiş kız gibi tek ere, Mesih'e sunmak üzere nişanladım. 3  Ne var ki, yılanın Havva'yı kurnazlığıyla aldatması gibi, düşüncelerinizin Mesih'e olan içten ve pak adanmışlıktan saptırılmasından korkuyorum. 4  Çünkü size gelen ve bizim tanıttığımızdan değişik bir İsa'yı tanıtanları pekâlâ hoş görüyorsunuz. Ayrıca, aldığınız ruhtan farklı bir ruhu ve kabul ettiğinizden farklı bir müjdeyi kabul ederek bunları hoş görüyorsunuz. 5  Sözüm ona üstün elçilerden hiç de aşağı olduğumu sanmıyorum! 6  Acemi bir konuşmacı olabilirim, ama bilgiden yana acemi değilim. Bunu size her durumda, her bakımdan açıkça gösterdik. 7  Yücelmeniz için kendimi alçaltarak Tanrı'nın Müjdesi'ni size karşılıksız bildirmekle günah mı işledim? 8  Size hizmet etmek için yardım aldığım başka kiliseleri adeta soydum. 9  Aranızdayken ihtiyacım olduğu halde hiçbirinize yük olmadım. Çünkü Makedonya'dan gelen kardeşler eksiklerimi tamamladılar. Size yük olmamaya hep özen gösterdim, bundan böyle de özen göstereceğim. 10  Mesih'in gerçeğine sahip olarak kesinlikle diyebilirim ki, Ahaya İli'nde hiç kimse beni böyle övünmekten alıkoyamaz. 11  Neden mi? Sizi sevmediğimden mi? Tanrı biliyor ki, sizi seviyorum. 12  Övündükleri konuda bize eşit sayılmak isteyen fırsatçılara fırsat vermemek için, yaptığımı yapmaya devam edeceğim. 13  Bu tür adamlar sahte elçiler, düzenbaz işçiler, kendilerine Mesih'in elçisi süsü verenlerdir. 14  Buna şaşmamalı. Şeytan da kendisine ışık meleği süsü verir. 15  Ona hizmet edenlerin de kendilerine doğruluğun hizmetkârları süsü vermesi şaşırtıcı değildir. Onların sonu yaptıklarına göre olacaktır.
16  Yine söylüyorum, kimse beni akılsız sanmasın. Öyle sanıyorsanız, akılsız birini kabul eder gibi de olsa beni kabul edin ki, ben de biraz övüneyim! 17  Söylediklerimi Rab'bin söyleyeceği gibi değil, akılsız biri gibi, bu övüngen tavırla söylüyorum. 18  Mademki birçokları ne olduklarıyla övünüyorlar, ben de övüneceğim. 19  Sizler akıllı olduğunuz için akılsızlara seve seve katlanıyorsunuz! 20  Aslında sizi köle edenlere, sömürenlere, sizden yararlananlara, büyüklük taslayanlara ya da sizi tokatlayanlara katlanıyorsunuz. 21  Utanarak kabul ediyorum ki, biz bunu yapacak güçte değildik! Ama birinin övünmeye cesaret ettiği konuda -akılsız biri gibi konuşuyorum- ben de övünmeye cesaret ediyorum. 22  Onlar İbrani mi? Ben de İbrani'yim. İsrailli mi? Ben de İsrailli'yim. İbrahim'in soyundan mıdırlar? Ben de onun soyundanım. 23  Mesih'in hizmetkârları mıdırlar? Aklımı kaçırmış gibi konuşuyorum. Ben O'nun daha üstün bir hizmetkârıyım. Ben daha çok emek verdim, hapse daha çok girdim, sayısız dayak yedim, çok kez ölümle burun buruna geldim. 24  Beş kez Yahudiler'den otuz dokuzar kırbaç yedim. 25  Üç kez değnekle dövüldüm, bir kez taşlandım, üç kez deniz kazasına uğradım. Bir gün bir gece açık denizde kaldım. 26  Sık sık yolculuk ettim. Irmaklarda, haydutlar arasında, gerek soydaşlarımın gerekse öteki ulusların arasında tehlikelere uğradım. Kentte, kırda, denizde, sahte kardeşler arasında tehlikelere düştüm. 27  Emek verdim, sıkıntı çektim, çok kez uykusuz kaldım. Açlığı, susuzluğu tattım. Çok kez yiyecek sıkıntısı çektim, soğukta çıplak kaldım. 28  Öbür sorunların yanısıra, bütün kiliseler için her gün çektiğim kaygının baskısı var üzerimde. 29  Kim güçsüz olur da ben güçsüz olmam? Kim günaha düşürülür de ben onun için yanmam? 30  Övünmem gerekiyorsa, güçsüzlüğümü gösteren şeylerle övüneceğim. 31  Rab İsa'nın sonsuza dek övülecek olan Tanrısı ve Babası biliyor ki, yalan söylemiyorum. 32  Şam'da Kral Aretas'ın valisi beni yakalatmak için kenti denetim altına almıştı. 33  Ama beni küfe içinde surdaki bir pencereden sarkıttılar; böylece onun elinden sıyrılıp kaçtım.
AÇIKLAMA: Bundan sonraki bölümlerde Pavlus özellikle kendisini eleştiren ve elçilik vasfına dil uzatan kimselere hitap eder. Mektubun başından beri Pavlus Korint’te öğretmen ya da elçi diye geçinen kimselere değindi ama bundan sonra Rab adına verdiği hizmeti yargılayanlara doğrudan konuşur. Alçakgönüllülüğünü korkaklık olarak yorumlayanlara karşı Pavlus kendini savunmak zorunda hissediyor. Ama her şeyden önce Pavlus bu tartışmanın olağan bir tartışma olmadığını vurgular. Çünkü perde arkasında ruhsal bir mücadele söz konusudur. Aslında dünyada hiç bir şey ‘olağan’ sayılmaz, Tanrı iyilik için ne kadar etkinse İblis de kötülük için elinden geleni yapmaya çalışıyor. Böylece Pavlus bu tür saldırıyı kişiler arasında bir çatışma olarak görmüyordu, bu esas İblis’in bir saldırısı o yüzden ancak ruhsal silahlarla karşılık verilebilir. İblis’in amacı bu sahte elçileri kullanarak kiliseyi Mesih’in temel öğretilerinden uzaklaştırmaktır. Böylece Pavlus Rab’den aldığı yetkiyle Tanrı’nın işine karşı diklenen bu kaleleri yıkmaya başlar. Çünkü kilisede Mesih’e bağımlı olmayan her şey Tanrı’nın işine aykırıdır ve cezalandırılmalıdır. Tabi kilisenin üstüne giden Pavlus gerçek kardeşlerin imanını da yıkmak istemiyor o yüzden son derece temkinlidir. Ama bu durumda Mesih’in elçi olarak yetkilendirdiği Pavlus’u eleştirmek Mesih’i de eleştirmek anlamına gelir o yüzden Pavlus istemeden de olsa elçiliğini savunmak zorunda kalıyor.
	İnsanlar için övünmek normalse de Mesih’in kulları için oldukça zor bir şey. Korint’teki sahte öğretmenler hep Pavlus ile boy ölçüşerek kendilerini ön plana çıkarıyorlardı oysaki oradaki topluluğu kuran Pavlus’tu, dolayısıyla birinin övünmeye hakkı varsa o da Pavlus’tu. Buna rağmen Pavlus ‘övünen, Rab’le övünsün’ diyerek Tanrı’nın takdiriyle yetindiğini vurgular. Zaten sahtekârlar bu şekilde kendilerini hemen ele verirler, çünkü hep kendilerini övüp duruyorlar. Yine de Pavlus Rab’bin kendisi aracılığıyla yaptığı hizmeti savunmak adına birazcık ‘övünmeye’ ihtiyaç duyar. Öncellikle bunu Mesih’in gelini olan kiliseye duyduğu kıskançlıktan dolayı yaptığını belirtir. Evet, kilise Mesih’in eşi olmak üzere nişanlandı ve yakında İsa onu yanına alıp nikâh kıymak için dönecektir (Yuhanna 14:1-3). Ama şu an için kilise İblis’in saldırısına maruz kalıyor. Mesih geri geldiğinde pak ve kutsal bir gelin bulmak ister ama Şeytan tam aksine onu her açıdan kirletmek ister. Böylece fırsat buldukça kilisenin içine sahtekârlar sokar. Bunlar Rab’bin gerçek hizmetkârlarını eleştirerek topluluğu sömürmeye çalışırlar. Anlaşılan Korint topluluğuna sızılan sahtekârlar Pavlus’u maddi çıkarcılıkla suçladılar. Oysaki Pavlus, Korintli kardeşlerinden maddi hiç bir şey kabul etmeyip hem kendi emeğiyle hem de diğer toplulukların desteğiyle geçimini sağladı. Sonuç olarak Pavlus bu tür asılsız suçlamaları yapan ve kendilerini ‘Mesih elçisi’ süsü veren kimselere şaşırmamak lazım der çünkü İblis de hep kendine ‘ışık meleği’ süsü verir. Baştan belirttiği gibi bunların arkasındaki güç esasında Şeytan’dır.
	İlerleyen ayetlerde Korint’te kendisini iyi tanımayanlar için Pavlus kısaca Mesih uğruna verdiği hizmetin bir özetini yazar. Bazısı bunu ‘övünmek’ olarak yorumlasa da Pavlus esas Rab’bin lütfuna odaklanır. Ayrıca Pavlus bunları, sahtekârlar gibi, kardeşlerden bir şey koparmak için değil, baştan kurulan temeli pekiştirmek için yaptığını belirtir. Anlaşılan sahte elçiler dindar Yahudi olmakla övünürlerdi, o yüzden Pavlus da onlara İbrahim’in soyundan olduğunu hatırlatır. Sahtekârlar hizmetleriyle övünürlerdi Pavlus ise Mesih uğruna herkesten daha çok çektiğini belirtir ve sonra tek tek yaşadıklarını sıralar: Bir kaç defa hapse girdi, sayısız dayak yedi, çok kez ölümle burun buruna geldi. Sonra daha da ayrıntılara girer: Beş kez otuz dokuzar kırbaç yedi, üç kez değnekle dövüldü, bir kez taşlandı, üç kez deniz kazasına uğradı. Bunlara ek olarak Mesih uğruna her tür tehdit ve tehlikeye katlandı. Açlık, susuzluk, acı ve ıstırap, her türlü sıkıntı çekti. Ama Pavlus için bunların yanında çektiği en büyük sıkıntı esas kurmuş olduğu kiliseler ve kardeşleri için duyduğu acı ve kaygıymış. İşte burada yine Pavlus’un harika yüreğini görebiliyoruz. İşte gerçek elçilik ruhu budur. Günümüzde de birçok kişi Mesih’e hizmet etmek ister, önderlik yapmak ister, ama önce Pavlus’un bu yazdıkları üzerinde iyice düşünsün taşınsın. Çünkü Mesih’e yaraşır hizmet her şeyden önce fedakârlık ister.

Eylül 19
GÜÇSÜZLÜKTE GÜÇ
2.Korintliler 12:1-13:14
1  Yararlı olmasa da övünmek gereklidir. Şimdi görümlere ve Rab'bin vahiylerine geleyim. 2  On dört yıl önce alınıp üçüncü göğe götürülmüş bir Mesih izleyicisi tanıyorum. Bu, bedensel olarak mı, yoksa beden dışında mı oldu, bilmiyorum, Tanrı bilir. 3-4  Evet, bu adamın cennete götürüldüğünü biliyorum; bu, bedensel olarak mı, yoksa bedenden ayrı mı oldu, bilmiyorum, Tanrı bilir. Orada, dille anlatılamaz, insanın söylemesi yasak olan sözler işitti. 5  Böyle biriyle övüneceğim. Ama kendimle ilgili olarak, güçsüzlüklerimden başka bir şeyle övünmeyeceğim. 6  Övünmek istesem bile akılsız olmayacağım. Çünkü gerçeği söylemiş olacağım. Ama kimse beni gördüğünden ya da işittiğinden daha üstün görmesin diye övünmekten kaçınıyorum. 7  Aldığım vahiylerin üstünlüğüyle gururlanmayayım diye bana bedende bir diken, beni yumruklamak için Şeytan'ın bir meleği verildi, gururlanmayayım diye. 8  Bundan kurtulmak için Rab'be üç kez yalvardım. 9  Ama O bana, ‹‹Lütfum sana yeter. Çünkü gücüm, güçsüzlükte tamamlanır›› dedi. İşte, Mesih'in gücü içimde bulunsun diye güçsüzlüklerimle sevinerek daha çok övüneceğim. 10  Bu nedenle Mesih uğruna güçsüzlükleri, hakaretleri, zorlukları, zulümleri ve darlıkları sevinçle karşılıyorum. Çünkü ne zaman güçsüzsem, o zaman güçlüyüm. 11  Akılsız biri gibi davrandım, ama beni buna siz zorladınız. Aslında beni siz tavsiye etmeliydiniz. Çünkü bir hiç isem de, sözüm ona üstün elçilerden hiç de aşağı değilim. 12  Elçiliğimin kanıtları aranızda büyük bir sabırla, belirtiler, harikalar ve mucizelerle gösterildi. 13  Size yük olmayışımdan başka öbür kiliselerden ne eksiğiniz var ki? Bu haksızlığımı bağışlayın! 14  İşte, üçüncü kez yanınıza gelmeye hazırım ve size yük olmayacağım. Çünkü sizde olanı değil, sizi istiyorum. Çocukların anne babaları için değil, anne babaların çocukları için para biriktirmesi gerekir. 15  Ben de canlarınız uğruna malımı da kendimi de seve seve harcayacağım. Sizi daha çok seversem, daha az mı sevileceğim? 16  Öyle olsun, ben size yük olmadım. Ama kurnaz biri olduğumdan sizi hileyle elde etmişim! 17  Size gönderdiğim adamlardan biri aracılığıyla sizi sömürdüm mü? 18  Titus'u size gelmeye isteklendirdim ve öbür kardeşi de onunla birlikte gönderdim. Titus sizi sömürmedi, değil mi? Aynı ruhla davranmadık mı, aynı yolu izlemedik mi? 19  Bunca zamandır önünüzde kendimizi savunduğumuzu mu düşünüyorsunuz? Tanrı'nın önünde, Mesih'e ait kişiler olarak konuşuyoruz. Sevgili kardeşler, yaptığımız her şey sizin gelişmeniz içindir. 20  Çünkü geldiğimde sizi istediğim durumda bulamayacağımdan korkuyorum. Sizler de beni istediğiniz durumda bulamayabilirsiniz. Aranızda çekişme, kıskançlık, öfke, bencil tutkular, iftira, dedikodu, böbürlenme, kargaşa olmasından korkuyorum. 21  Korkarım size tekrar geldiğimde Tanrım beni önünüzde utandıracak; daha önce günah işleyip de kapıldıkları pisliklerden, fuhuş ve sefahatten tövbe etmeyen birçokları için yas tutacağım. 13:1  Bu, yanınıza üçüncü gelişim olacak. Her suçlama iki ya da üç tanığın tanıklığıyla doğrulanmalıdır. 2  Daha önce, aranızda ikinci kez bulunduğumda, geçmişte günah işlemiş olanlarla onların dışında kalanların hepsine söylemiştim, şimdi sizden uzaktayken de yineliyorum: Tekrar yanınıza gelirsem, hiç kimseyi esirgemeyeceğim! 3  Mesih'in benim aracılığımla konuştuğuna ilişkin kanıt istiyorsunuz. Mesih size karşı güçsüz değildir; O'nun gücü sizde etkindir. 4  Güçsüzlük içinde çarmıha gerildiği halde, şimdi Tanrı'nın gücüyle yaşıyor. Biz de O'nda güçsüz olduğumuz halde, Tanrı'nın gücü sayesinde O'nunla birlikte sizin yararınıza yaşayacağız. 5  İman yolunda olup olmadığınızı anlamak için kendinizi sınayıp yoklayın. İsa Mesih'in içinizde olduğunu bilmiyor musunuz? Yoksa sınavdan başarısız çıkarsınız. 6  Umarım bizim başarısızlığa uğramadığımızı anlayacaksınız. 7  Kötü bir şey yapmamanız için Tanrı'ya dua ediyoruz. Dileğimiz, bizim sınavı geçmiş görünmemiz değil, biz sınavda başarısız görünsek bile sizin iyi olanı yapmanızdır. 8  Çünkü gerçeğe karşı değil, ancak gerçek uğruna bir şey yapabiliriz. 9  Biz güçsüz, sizse güçlüyken seviniyoruz. Yetkin olmanız için de dua ediyoruz. 10  Rab'bin yıkmak değil, geliştirmek için bana verdiği yetkiyi yanınıza geldiğimde sert biçimde kullanmak zorunda kalmayayım diye, bunları aranızda değilken yazıyorum. 11  Son olarak hoşça kalın, kardeşlerim. Yaşantınızı düzeltin, çağrıma kulak verin, düşüncelerinizde birlik olun, esenlik içinde yaşayın. Sevgi ve esenlik kaynağı olan Tanrı sizinle birlikte olacaktır. 12  Birbirinizi kutsal öpüşle selamlayın. 13  Bütün kutsallar size selam eder. 14  Rab İsa Mesih'in lütfu, Tanrı'nın sevgisi ve Kutsal Ruh'un paydaşlığı hepinizle birlikte olsun.
AÇIKLAMA: Korintli kardeşleri sömüren sahte öğretmenlerin havalı tutumundan dolayı Pavlus da kendi hizmetini savunmak zorunda kaldı. Ancak Pavlus onlar gibi övünmek istemiyordu, böylece yaptığı harika şeyleri anlatmak yerine Mesih uğruna çektiği sıkıntıları anlatmayı tercih etti. Burada Pavlus Rab’den aldığı olağanüstü bir vahyi anlatır ancak yine de kendini övmemek için sanki başka birinin başına gelmiş gibi yazıyor. Dediğine göre günün birinde üçüncü göğe yükselip Rab’bin huzurunda sözle ifade edilemez şeyler tecrübe etmişti. Burada üçüncü gökten cenneti kastettiği anlaşılıyor. Birinci gök bulutların bulunduğu ve kuşların uçtuğu atmosfer ise, ikinci gök de yıldızların bulunduğu uzaydır. Bunlar Kutsal Kitap’ın sıkça bahsettiği ‘göklerin gökleri’dir (1.Krallar 8:27). Rab’bin huzuru ise yaratılmış bu düzenin dışındadır, çok ötesindedir. İşte Pavlus, daha sonra Vahiy bölümünü yazan Elçi Yuhanna gibi, Kutsal Ruh’un etkisinde kalarak geçici bir süreliğine Rab’bin huzuruna çıktı (Vahiy 1:10). Bu olayın ne zaman olduğunu tam olarak bilemezsek de Yeruşalim Tapınağı’nda olduğu düşünülüyor (Elç. İşleri 22: 17-18). Yine de Pavlus yaşadığı bu inanılmaz olayla övünmek yerine başından geçen başka bir olay anlatır. Anlattığına göre gurura kapılmasın diye Rab, Eyüp’un öyküsünde olduğu gibi, İblis’in kendisini yumruklayıp sınamasına müsaade etmişti. Tam olarak nasıl bir sıkıntı olduğunu anlatmıyor ama hem fiziksel hem de ruhsal bir boyutu olduğunu tahmin edebiliyoruz. Özellikle ‘Şeytan’ın bir meleği’ demesinden perde arkasında cinlerin etkisi olduğu bellidir. Demek ki güçlü imanlılar dahi cinlerin saldırısına uğrayabilir (Elç. İşleri 5:3).
	Pavlus başına gelen bu sıkıntıdan kurtulmak için Rab’be üç kere yalvardı ama Tanrı ona ‘Lütfum sana yeter, çünkü gücüm güçsüzlükte tamamlanır’ diye cevap verdi. Elbette ki Rab onu hemen kurtarabilirdi ama bu süreçte ona gücünü göstereceğine söz verir. Benzer şekilde O’nun üstün gücüne dayanmamız için ve bu sürecin sonucunda lütfunu daha derinden tecrübe etmemiz için Rab denenmemize izin verir. Bunda çok derin bir hikmet vardır. Rab başımızdan geçebilecek her kötü olayı önlese ya da her sorunu hemen çözse o zaman gurura kapılıp lütfunun değerini görmezden gelebiliriz. Aynı zamanda O’nun üstün gücüne sığınmak yerine kendi kuvvetimize güvenmeye başlayabiliriz. Gerçek şu ki zorluklar ve sıkıntılar hayatın en iyi eğitmenleridir. O yüzden Pavlus artık sıkıntılara farklı baktığını söyler. Onun için güçsüzlük, hakaretler ve zorluklar Tanrı’nın gücünü ve lütfunu daha yakından tecrübe etmek için harika birer fırsattırlar. Hatta güçsüz düştüğünde esasen daha güçlü olduğunu söyler çünkü o anda tam bir bağlılıkla Rab’bin gücüne dayanıyordu. Bu yüzden sıkıntılar ve denemeler için şükretmesini bilmeliyiz (Romalılar 5:2-3, Yakup 1:2-4). Pavlus’un Korint Kilisesi’yle yaşadığı olay aslında çok büyük bir denemeydi. Ama tüm hakaretlere ve iftiralara rağmen Pavlus hep teşvikini Rab’den aldı. Onların kafalarını karıştıran öğretmenlerle rekabete girmek yerine Pavlus alçakgönüllü bir şekilde onları sevmeye ve hizmet etmeye devam etti.
	Mektubun sonunda Pavlus Korint’e üçüncü bir kez uğramak niyetinde olduğunu belirtir. Kendisini güçsüzlükle eleştirenlere Mesih’in de güçsüz bir şekilde çarmıha gerildiğini hatırlatır. Ama bu güçsüzlüğün sonucunda Mesih ölümü yendiği gibi Pavlus müjdeye karşı diklenen herkesin yenileceğini belirtir. Tabi Pavlus için en önemli olan oradaki kişilerin tam olarak Mesih’e bağlı olup kurtulmalarıdır. O yüzden iman yolunda olup olmadıklarını anlamak için kendilerini sınamaları gerektiğini söyler. Kişinin topluluğa katılması hiç bir şeyi kanıtlamaz. Günümüzde de nice kişiler kiliseye gelip gidiyor ama hepsi Mesih’e ait değillerdir. Çünkü gerçek imanlı sadece iman ettiğini söyleyen değil aynı zamanda sonuna kadar Mesih’e sadık kalandır (1.Yuhanna 2:19). Böylece Pavlus Korintli kardeşlerinin yetkin olmaları için dua ettiğini belirtir. Onlara uğradığında kimlerin gerçek anlamda Mesih’e ait olup olmadığı belli olacağını söyler. Yine de aralarındaki gerçek imanlıları çağrısına kulak asmaya çağırır. Hayatlarını düzeltip birlik içinde olmaya gayret göstermeleri gerektiğini yazar. Tüm olumsuzluklara rağmen Pavlus, Rab’bin gerçekten kendisine ait olanları koruyacağına güveniyordur. Ve böylece onları Rab’bin lütfuna emanet ederek vedalaşır.
Eylül 20
O GELİYOR!
Mezmur 98 ve 99
98:1  Yeni bir ezgi söyleyin RAB'be. Çünkü harikalar yaptı, Zaferler kazandı sağ eli ve kutsal koluyla. 2  RAB ulusların gözü önüne serdi kurtarışını, Zaferini bildirdi. 3  İsrail halkına sevgisini, Sadakatini anımsadı; Tanrımız'ın zaferini gördü dünyanın dört bucağı. 4  Sevinç çığlıkları yükseltin RAB'be, ey yeryüzündekiler! Sevinç ilahileriyle yeri göğü çınlatın! 5  Lirle ezgiler sunun RAB'be, Lir ve müzik eşliğinde! 6  Boru ve borazan eşliğinde Sevinç çığlıkları atın Kral olan RAB'bin önünde. 7  Gürlesin deniz ve içindekiler, Gürlesin yeryüzü ve üzerindekiler. 8  El çırpsın ırmaklar, Sevinçle haykırsın dağlar RAB'bin önünde! Çünkü O geliyor Yeryüzünü yönetmeye. Dünyayı adaletle, Halkları doğrulukla yönetecek.
99:1  RAB egemenlik sürüyor, titresin halklar! Keruvlar arasında tahtına oturmuş, Sarsılsın yeryüzü! 2  RAB Siyon'da uludur, Yücedir O, bütün halklara egemendir. 3  Övsünler büyük, müthiş adını! O kutsaldır. 4  Ey adaleti seven güçlü kral, Eşitliği sen sağladın, Yakup soyunda doğru ve adil olanı sen yaptın. 5  Yüceltin Tanrımız RAB'bi, Ayaklarının taburesi önünde tapının! O kutsaldır. 6  Musa'yla Harun O'nun kâhinlerindendi, Samuel de O'nu adıyla çağıranlar arasındaydı. RAB'be seslenirlerdi, O da yanıtlardı. 7  Bulut sütunu içinden onlarla konuştu, Uydular O'nun buyruklarına, Kendilerine verdiği kurallara. 8  Ya RAB Tanrımız, yanıt verdin onlara; Bağışlayıcı bir Tanrı oldun, Ama yaptıkları kötülüğü cezasız bırakmadın. 9  Tanrımız RAB'bi yüceltin, Tapının O'na kutsal dağında! Çünkü Tanrımız RAB kutsaldır.
AÇIKLAMA: RAB’bin adaletini özleyen ve yüce egemenliğini dört gözle bekleyen mezmurcu Tanrı adına yeni bir ezgi besteler. Baştan RAB’bin yaptığı harikaları anarak görkemli zaferini dile getirir. Aslında bu mezmurda son günlerden bu yana bakarak RAB’bin gelecekteki zaferini gösteriyor. Mezmurun ana konusu RAB’bin görkemli gelişidir. Kutsal Kitap buna ‘RAB’bin Günü’ der. Yani RAB’bin kendisi dünyaya müdahale ederek yeryüzünde nihayet adalet sağladığı zamandır (Yoel 2:1-11, Sefanya 1:14-18). O zaman bütün uluslar RAB’bin görkemini görecekler. RAB de tam o sırada büyük sıkıntılara katlanan İsrail halkının yardımına gelecektir (Zekeriya 14:1-5). Böylece RAB’bin halkına karşı savaşmak üzere toplanmış bulunan bütün dünya orduları Tanrı’nın zaferini görecekler (Hezekiel 39:7-8). Yeryüzüne geldiğinde tüm kutsallar sevinç ilahileriyle O’nun zaferini kutlayacak, çünkü İblis’in tüm oyunlarına karşın nihayet RAB’bin gerçeği krallık sürecektir. O zaman RAB’bin halkı inanılmaz bir kutlama yapacak (İbraniler 12:22-24). Dahası sadece insanlar değil, Adem’in günahından bu yana amaçsızlığa teslim edilmiş kâinat da nihayet özgür olacak ve tüm gücüyle RAB’bi yüceltecek (Romalılar 8:19-22). En önemlisi bu sadece bir günlük bir coşku değil, çünkü RAB’bin gelişi yeni bir çağın kapısını açacak. Aslında RAB (Yahve) için söylenen tüm bu sözler İsa Mesih’in gelişi için yazıldı, çünkü İsa beklenen ve yeryüzüne gelecek olan RAB’dir. Mesih büyük görkemle yeryüzüne geldiğinde düşmanlarını tek tek yargılayacaktır (Vahiy 19:11-16). Dahası mezmurda da okuduğumuz gibi İsa yeryüzünü yönetmeye geliyor, dünyayı adaletle yargılayıp tüm uluslar üzerinde 1000 yıl boyunca hüküm sürecek (Vahiy 20:4-6). Sonuç olarak mezmurcunun Mesih’in ilk gelişinden yüzlerce sene önce ikinci gelişini bu kadar net bir şekilde açıklaması, üstelik O’nu İsrail’in görkemli RAB’bi ile bir tutması gerçekten inanılmazdır.
Bir sonraki mezmur RAB’bin egemenliğinden söz etmeye devam eder. Ama bu defa özellikle Buluşma Çadırı ya da Tapınak bağlamında konuşur. Tapınağın en iç kısmında Antlaşma Sandığı vardı ve onun kapağında som altından yapılmış iki Keruv duruyordu. Yahudiler buraya RAB’bin tahtı ya da ayaklarının taburesi diyorlardı. Elbette ki bunun sembolik olduğunu biliyorlardı çünkü yeri ve göğü yaratan RAB Tanrı her hangi bir tapınağa sığmadığı gibi belirli yerde oturmaz (E.İşleri 7:48-50). Ancak Tapınak Tanrı’nın yeryüzündeki varlığını ve mutlak krallığını temsil ediyordu. Orada bulunan eşyalar ve hizmet eden kahinler de Tanrı’nın kutsallığını anımsatıyordu. İlk Tapınak kendisine gökte gösterilen talimatlar uyarınca Musa tarafından kuruldu. RAB’bin huzurunda kutsal hizmetini sürdürmek için de RAB Musa’yla ağabeyi Harun’u seçti. Böylece kâhinler hep Harun’un soyundan geldi. Daha sonra Samuel gibi başka Tanrı adamları da Tapınakta hizmet etti. RAB orada seçtiği insanlarla konuşurdu. Musa’yla bir dostla konuşurcasına yüz yüze sohbet ederdi (M.Çıkış 33:11) Ne var ki İsrail ulusu günaha düştüğünde RAB oradan tüm topluma görünüp hepsini cezalandırırdı (Ç.Sayım 14:10). İşte tüm bunlardan çıkartılması gereken ders şuydu ki RAB kutsal bir kraldır. Ama her şeye rağmen halkıyla birlikte olmak istiyor. Bazılarının sandığı gibi Tanrı bizden uzak ve ilgisiz değil. Tersine tarih boyunca insanlar arasında yaşamak için fırsat kollayan ve günün sonunda yeryüzüne gelecek olan RAB’dir. En önemlisi İsa Mesih’in hayatında RAB’bin aramıza nasıl geldiğini görebiliyoruz. Elçi Yuhanna’nın yazdığı gibi, diri Tanrı ‘insan olup aramızda yaşadı, O’nun yüceliğini gördük (Yuhanna 1:14)’. Yakında bir gün O’nun yüceliğini yine göreceğiz. İkinci gelişinde tüm insanlar O’nun görkemli zaferine şahit olacak ve o zaman her diz O’nun önünde diz çökecek ve her dil O’nun ‘RAB’ olduğunu açıkça ikrar edecek (Filipililer 2:9-11).
Eylül 21
RAB İYİDİR!
Mezmur 100 ve 101
100:1  Ey bütün dünya, RAB'be sevinç çığlıkları yükseltin! 2  O'na neşeyle kulluk edin, Sevinç ezgileriyle çıkın huzuruna! 3  Bilin ki RAB Tanrı'dır. Bizi yaratan O'dur, biz de O'nunuz, O'nun halkı, otlağının koyunlarıyız. 4  Kapılarına şükranla, Avlularına övgüyle girin! Şükredin O'na, adına övgüler sunun! 5  Çünkü RAB iyidir, Sevgisi sonsuzdur. Sadakati kuşaklar boyunca sürer.
101:1  Sevgini ve adaletini ezgilerle anacağım, Seni ilahilerle öveceğim, ya RAB. 2  Dürüst davranmaya özen göstereceğim, Ne zaman geleceksin bana? Temiz bir yaşam süreceğim evimde, 3  Önümde alçaklığa izin vermeyeceğim. Tiksinirim döneklerin işinden, Etkilemez beni. 4  Uzak olsun benden sapıklık, Tanımak istemem kötülüğü. 5  Yok ederim dostunu gizlice çekiştireni, Katlanamam tepeden bakan, gururlu insana. 6  Gözüm ülkenin sadık insanları üzerinde olacak, Yanımda oturmalarını isterim; Bana dürüst yaşayan kişi hizmet edecek. 7  Dolap çeviren evimde oturmayacak, Yalan söyleyen gözümün önünde durmayacak. 8  Her sabah ülkedeki kötüleri yok ederek Bütün haksızları RAB'bin kentinden söküp atacağım.
AÇIKLAMA: Mezmurlarda en çok rastlanan cümlelerden biri, ‘RAB iyidir, sevgisi sonsuzdur.’ RAB’bin mutlak iyiliği hiç tükenmeyen sadık sevgisinden anlaşılır. Herkes kendinde bazı iyi özellikler görse de gerçek şu ki bu ‘iyiliğimiz’ zor şartlar altında hemen eriyip gider. Ben de çocuk sahibi olana kadar kendim çok sabırlı biri olduğumu sanıyordum. Ama ilk kızımız doğduktan sadece bir kaç uykusuz gece sonrasında ne kadar sabırsız ve kızgın olabildiğimi fark ettim. RAB’bin iyiliği ise hiç değişmez, her daimdir. İşte gerçek iyiliğin tanımı da budur: sonsuz sevgi. Bu açıdan Pavlus’un 1.Korintliler 13 bölümde yazdığı sevgi tanımlanması aslında birebir Tanrı’nın karakterini tarif eder: ‘Tanrı sabırlıdır, Tanrı şefkatlidir...’ Kısacası RAB’bin sözüne göre iyilik sadece geçici bir davranış değil, iyilik kalıcı bir karakter unsurudur. Tanrı’nın bu özelliği O’nun bizden ne denli üstün ve farklı olduğunu gösterir. Bunun için kendisi tüm övgüye layıktır.
RAB’bin bu yüce iyiliğini anan mezmurcu tüm ulusları RAB’bi yüceltmeye çağırır. Herkesin Tanrı’ya sevinç çığlıkları atması gerektiğini söyler çünkü RAB (Yahve) tüm dünyanın tek Rab’bidir. Tüm insanları yaratan kendisi olduğuna göre hepimiz O’na aitiz. O çobanımızsa bizler onun koyunlarıyız (krş Mezmur 23). Böylece mezmurcu herkesi RAB’bin avlusuna tapınmaya çağırır. Yahudiler için bu Yeruşalim’deki Tapınaktı. Her yıl belirli bayram günlerinde tüm İsrail oğulları ve Tanrı’ya inanan diğer uluslardan gelenler de Tapınağa varıp şükran kurbanlarını RAB’be sunarlardı. Bugün Mesih imanlısı olan bizler artık o Tapınağa gidemeyiz çünkü çoktan yıkıldı. Ancak elçilerin öğretisine göre Tanrı Mesih’e iman edenlerden oluşan ruhsal bir tapınak kurmuştur. Bu da evrensel Kilise’dir (Efesliler 2:19-22, 1.Petrus 2:5-9). Ama mezmurcunun çağrısı bizim de geçerli. Bizler de Tanrı’nın sonsuz sevgisini anmak üzere düzenli bir şekilde bir araya gelip şükran kurbanlarımızı RAB’be sunmalıyız (İbraniler 10:24,25, 13:15).
Bir sonraki mezmurda Kral Davut’un kişisel duası var. Krallık sürerken Tanrı’yı nasıl yüceltmeye çalıştığını dile getirir. Davut için işi ile ibadeti arasında bir fark yoktu, ikisi iç içeydi. İsrail’in Kralı olarak Tanrı’nın adaletini sağlamakla yükümlü hissediyordu. Onun için Tanrı’nın sevgisini ilahilerle anmak ne kadar önemliyse günlük hayatta adaletini uygulamak da o kadar önemliydi. Bu yüzden yaptığı her şeyde dürüst davranmaya özen gösterirdi. Öncellikle kendi evinde, ev halkı arasında doğru düzgün yaşamaya dikkat ediyordu. Krallığına gelince en ufak bir ahlaksızlığa ya da alçaklığa müsaade etmiyordu. Yolsuzluğa hiç tahammülü yoktu. Sapıklıktan, döneklikten tiksinir, dedikoducu ve gururlu insanı yanında barındırmazdı. Onun yerine ülkenin sadık insanlarını kayırmaya çalışırdı. RAB’bi seven insanları yanına sarayın hizmetine alırdı. Ama yalan söyleyeni gözünü kırpmadan huzurundan kovardı. Elinden geldiğince dolap çeviren bütün insanları krallığından uzaklaştırmaya çalışırdı. Bu şekilde Kral Davut RAB’bi günlük hayatında el üstünde tutmaya özen gösterirdi. Neden? Çünkü Tanrı’nın sevgisini ve iyiliğini anmanın en önemli yolu pratik eylemlerimizdir. Herkes ilahi söyleyebilir, Tanrı’yı ağzıyla yüceltebilir ama icraata gelince genellikle iş değişiyor. İşte Tanrı’nın mutlak iyiliği sadık sevgisinden belli olduğu gibi Tanrı’yı gerçekten seven kişinin karakteri de hayatının günlük işlerindeki sadakatinden belli olur.
Eylül 22
TANRISAL SEÇİM
Efesliler 1:1-6
1  Tanrı'nın isteğiyle Mesih İsa'nın elçisi atanan ben Pavlus'tan Efes'te bulunan kutsallara, Mesih İsa'ya ait olan sadıklara selam! 2  Babamız Tanrı'dan ve Rab İsa Mesih'ten sizlere lütuf ve esenlik olsun. 3  Bizi Mesih'te her ruhsal kutsamayla göksel yerlerde kutsamış olan Rabbimiz İsa Mesih'in Babası Tanrı'ya övgüler olsun. 4  O kendi önünde sevgide kutsal ve kusursuz olmamız için dünyanın kuruluşundan önce bizi Mesih'te seçti. 5  Kendi isteği ve iyi amacı uyarınca İsa Mesih aracılığıyla kendisine oğullar olalım diye bizi önceden belirledi. 6  Öyle ki, sevgili Oğlu'nda bize bağışladığı yüce lütfu övülsün.
AÇIKLAMA: Mektuplarında Elçi Pavlus genellikle bir dua ile başlar. Ancak burada ilk on dört ayette öncellikle Tanrı’nın bereketlerini sayarak baştan sona kadar O’nun mükemmel kurtuluş planını özetler. Fakat bunu gelişigüzel değil, harika ve düzenli bir şiir gibi kağıda döker. Hatta orijinal metinde bu paragrafı sanki hiç nefes almadan tek ve uzun bir cümle olarak yazar. Bu övgü sözünün başında Pavlus öncellikle Baba Tanrı’nın daha dünyanın kuruluşundan önce lehimize yapmış planı dile getirir. Sonra dünyaya gelen İsa Mesih’in çarmıhta sağladığı kurtuluşla devam eder. Son olarak da Kutsal Ruh’un hayatımıza girerek bize sağladığı yüce mirası ön plana çıkarır. Üçlübirliğin farklı boyutlarını öne süren bu övgü şiiri aynı zamanda kronolojik bir akış sergiler. En önemlisi paragraf boyunca kilit bir rol oynayan ve sürekli tekrarlanan bir ifade var: Mesih’te. İlk ayette Pavlus Tanrı’nın bizi her türlü ruhsal nimetle donattığını belirtir ama bunların hepsi Mesih’te mevcut olduğunu vurgular. Tanrı’nın bu yüce mirasına sahip olmak için O’nun Oğluna inanmamız şarttır.
	İlk ayetlerde dünya henüz yaratılmadan önce Tanrı’nın bizim için tasarladıklarını tespit eder. Baba Tanrı’nın bizi Mesih’te seçtiğini belirtir. Ama ne için? Kendi önünde sevgide kutsal ve kusursuz olmamız için seçti. Dahası bizi çocukları olalım diye çok önceden belirlediğini de yazar. Bu ne demek? En başta bize şunu hatırlatır ki Tanrı ilk atalarımızı yaratırken kendi çocukları olarak yarattı. Onlarla mükemmel bir sevgi ilişkisi arzuluyordu. Yine de ayet sadece onları değil, bizi de çok önceden seçtiğini belirtir. Tanrı’nın bu seçimi Kilise’nin tarihi boyunca çok büyük tartışmalara sebep olmuştu. Kutsal Kitap’ın birçok ayetine baktığımızda Tanrı’nın zamanın öncesizliğinden beri kendi kutsal isteği uyarınca bizi kurtuluş için seçtiğini okuyoruz (Yuhanna 15:16, Elç.İşleri 13:48, Rom 8:29-30). Fakat sorun şu: Rab, kendi kutsal ve karşı konulamaz iradesiyle, bizi seçip kurtardıysa o zaman insanın hür iradesi tamamen geçersiz ve etkisiz kalır. Sonuçta beni kurtaran kendi imanım ve iradem mi yoksa Tanrı’nın secimi ve iradesi mi? Aslında her ikisi doğru çünkü Rab’bin Sözünde her ikisi vurgulanıyor.
Birçok yerde Pavlus bizim kendi irademizi kullanarak imanla kurtulduğumuzu vurguluyor. (Romalılar 3:22, 10:9-17) Hatta Tanrı’nın seçiminden bahsettiği bazı ayetlerde aynı zamanda imanımızdan da söz eder (2. Selanikliler 2:13). Peki birbiriyle çelişir gibi görünen bu iki önemli gerçeği birbiriyle nasıl bağdaştıracağız? Öncellikle bazı gerçeklerin kavrayışımızı aştığını unutmamalıyız. Yani kısıtlı ve sınırlı anlayışımızla Tanrı’nın bu ebedi gerçeğini tamamen kavrayamayabiliriz fakat Kutsal Kitap her ikisini öğretip vurguluyorsa bizler her ikisini bir arada tutmaya gayret etmeliyiz. Dahası imanda olgunlaştıkça bu iki öğretinin birbiriyle çelişmeyip birbirini tamamladığını görmeye de başlarız. Asıl kavranması zor olan budur: Ortada birden fazla irade vardır – Tanrı’nın kutsal ve ebedi iradesi, insanın “hür” iradesi ve Şeytanın iradesi de var. Şimdi kurtuluşumuzda bu üçü farklı yönlere çekiyor. Adem’in ilk günahından bu yana bizim irademiz günahın kölesi olarak gelişmişti ve Şeytan tarafından etkilenmektedir dolayısıyla tam anlamıyla özgür değildir artık (Romalılar 7:15-18). Öyle ki Tanrı’nın iradesi olmadan bizler asla günahın zincirlerinden kurtulamayız. Dolayısıyla ister istemez Tanrı bir yerde iradesi ile lehimize müdahale etmek zorundadır yoksa kendi gücümüzle günahın içinden çıkmamız mümkün değil (Yuhanna 6:35-47). Sonuçta hem Tanrı’nın bizi seçmesi hem de bizim onu seçmemiz gerekmektedir.
Bunu belki küçük bir örnekle açabiliriz. Yakışıklı bir erkek güzel bir kıza aşık olur. Kendi kafasında kızla ilgili bir çok plan yapar, hatta onunla evlenmeye karar verir. Yalnız bir sorun var. Kızın onu de sevmesi lazım. Yani erkeğin kızı seçmesi yeterli değil, kızın da karşılık vermesi gerek. Benzer şekilde Tanrı bizi çok sevdiği için bizi seçti. Ancak bizim de kendisine imanla karşılık vermemiz şarttır. Yine unutmayalım ki bu ayetlerde Pavlus henüz bizim imanımıza değinmeden Rab’bin bize karşılıksız olarak vermiş olduğu bereketleri sıraladığı için insanın hür iradesinden bahsetmeksizin direk Rab’bin seçimini övüyor. Bizler de aynı şekilde bu konuda Rab’bi övmeliyiz, yani bu mevzuyu bir tartışma konusu olarak değil esas bir övgü konusu olarak görmeliyiz. Çünkü Tanrı bizi önce sevip seçmeseydi bizler onu asla aramazdık (1.Yuhanna 4:10).
Eylül 23
TASDİKLİ FİDYE
Efesliler 1:7-14
7-8  Tam bir bilgelik ve anlayışla üzerimize yağdırdığı lütfunun zenginliği sayesinde Mesih'in kanı aracılığıyla Mesih'te kurtuluşa, suçlarımızın bağışlanmasına kavuştuk. 9  Tanrı sır olan isteğini, Mesih'te edindiği iyi amaç uyarınca bize açıkladı. 10  Zaman dolunca gerçekleştireceği bu tasarıya göre, yerdeki ve gökteki her şeyi Mesih'te birleştirecek. 11  Her şeyi kendi isteği doğrultusunda düzenleyen Tanrı'nın amacı uyarınca önceden belirlenip Mesih'te seçildik. 12  Öyle ki, Mesih'e ilk umut bağlayan bizler, O'nun yüceliğinin övülmesi için yaşayalım. 13  Gerçeğin bildirisini, kurtuluşunuzun Müjdesi'ni duyup O'na iman ettiğinizde, siz de vaat edilen Kutsal Ruh'la O'nda mühürlendiniz. 14  Ruh, Tanrı'nın yüceliğinin övülmesi için Tanrı'ya ait olanların kurtuluşuna dek mirasımızın güvencesidir.
AÇIKLAMA: Elçi Pavlus Baba Tanrı’nın bizi ezelden beri nasıl seçtiğini açıkladıktan sonra Oğlu İsa Mesih aracılığıyla sağladığı kurtuluşa ve Kutsal Ruh’un gelişiyle tasdik ettiği mirası açıklamaya devam eder. Tanrı’nın kurtuluş planı ne kadar ki O’nun kutsal iradesiyle başladıysa da Mesih’in sağladığı fidye ile gerçekleşti ve bizim için ancak kendisine iman ettiğimizde geçerli olur. İlkin yedinci ayette “kurtuluş”  (Grekçe: apolutrosis) kelimesine bakmalıyız. Maalesef Türkçede tam olarak karşılığı olmayan bu sözcüğün daha geniş anlamını, “fidye ödeyerek salıvermek” olarak verebiliriz. (bkz. Romalılar 3:24, İbraniler 9:15) Pavlus’un döneminde bu terim özellikle köle pazarında sıkça rastlanan bir sözcüktü. Yani belirli bir ücret karşılığı birini satın almak demek. Gerçek şu ki bizler eskiden Şeytan ve günahın köleleriydik ve Yasa’nın mahkûmiyeti altında eziliyorduk (Romalılar 6:17). Üstelik günahın ücreti ölümdür ve bizim bunu kendi sevaplarımızla karşılamamız mümkün değildi. İşte tam bu durumda İsa Mesih yanımıza yetişti ve suçlarımızdan ötürü kabaran günah borcumuzu kendi kanıyla ödedi. Mesih yerimize ölerek hem günahımızın ücretini karşıladı hem de İblis’in köleliğinden kurtardı. Ama bizi Tanrı’ya satın almakla kalmadı bizi özgür kıldı ve bizleri Baba’sının ailesine kattı. Ne harika bir kurtuluştur bu!
Peki bizim gibi vefasız, çaresiz ve perişan canlar için neden Mesih bu kadar zahmet etsin ki? Pavlus buna tek sözle cevap verir – lütuf! Pavlus’un mektuplarında lütuf çok önemli bir yer ediniyor. Grekçesi “xaris” en basit şekliyle karşılıksız iyilik ya da inayet anlamına gelir. Bazen onu merhamet ya da şefkatle karıştırıyoruz fakat İncil’de lütfun yeri apayrıdır. Aralarındaki farkı şöyle örnekleyebiliriz:
- Bir insana hak ettiğini verirsen bu adalettir.
- Bir insana hak etmediğini verirsen bu merhamettir.
- Bir insana hak edemediğini verirsen bu da şefkattir.
- Bir insana hak ettiğinin tam tersini verirsen işte bu lütuftur.
Bizim hak ettiğimiz gazap ve ölümdü ama İsa Mesih fidyemizi ödeyerek bizi özgür kıldı, hatta Tanrı’nın çocukları olma ayrıcalığını sağladı. İlerleyen ayetlerde Pavlus Mesih’te gerçekleşen bir sırdan söz eder. Bu sır, günü geldiğinde her şeyin Mesih’in hükümdarlığı altında toplanmasıdır. Ne demek istiyor? Şu an dünyada bir çok din, ırk ve dil görünüyor ama zaman dolunca tüm herkes Mesih’e boyun eğecektir. Dahası Mesih’in krallığında dil, ırk ve benzerinin ayrımı yapılmayacaktır. İşte Mesih’in bizi dahil etmek istediği ilahi miras budur. Bizler Tanrı’nın lütfuyla Mesih’in bu evrensel ailesinde yer almak için seçildik.
	Peki Rab’bin vaat ettiği bu yüce mirasa kavuşacağımızdan nasıl emin olabiliriz? Son ayetlerde Pavlus Kutsal Ruh’la mühürlendiğimizi belirtir. Bu ne demek? Mesih dünyadan ayrılırken Kutsal Ruh’un gelip her bir imanlının içine yerleşeceğini söyledi (Yuhanna 14:15-17). Böylece içimizdeki Kutsal Ruh kurtuluşumuzun güvencesidir (2.Korintililer 1:22). Eskiden önemli bir belgenin içeriğini korumak için onu mühürlerle tasdik ederlerdi (Vahiy 5:1). Benzer şekilde bize bağışlanan miras Tanrı’nın içimize koyduğu kendi Ruh’uyla mühürledi yani koruma altına alındı. Böylece Kutsal Ruh kurtuluşumuzun hem peşinatıdır hem de teminatıdır. Son olarak önemli bir ayrıntıya daha dikkat etmeliyiz. Bu övgü sözünün başında Tanrı’nın bizi nasıl seçtiğini gördük. Ama son ayetlerde bizim müjdeyi duyup iman etmemizin de kritik bir rol oynadığını görüyoruz. Sonuçta Tanrı’nın ebedi planı doğrultusunda lütufkar mirasına sahip olmak için İsa Mesih’in çarmıhta sağladığı kutsal kefarete inanmamız şarttır.
Eylül 24
SEVGİNİN KEŞFİ
Efesliler 1:15-23
15-16  Bunun için, Rab İsa'ya iman ettiğinizi ve bütün kutsalları sevdiğinizi duyduğumdan beri ben de sizin için sürekli şükrediyor, sizi dualarımda hep anıyorum. 17  Rabbimiz İsa Mesih'in Tanrısı, yüce Baba, kendisini tanımanız için size bilgelik ve vahiy ruhunu versin diye dua ediyorum. 18-20  O'nun çağrısından doğan umudu, kutsallara verdiği mirasın yüce zenginliğini ve iman eden bizler için etkin olan kudretinin aşkın büyüklüğünü anlamanız için, yüreklerinizin gözleri aydınlansın diye dua ediyorum. Bu kudret, Tanrı'nın, Mesih'i ölümden diriltirken ve göksel yerlerde sağında oturturken O'nda sergilediği üstün güçle aynı etkinliktedir. 21  Tanrı O'nu bütün yönetimlerin, hükümranlıkların, güç ve egemenliklerin, yalnız bu çağda değil, gelecek çağda da anılacak bütün adların çok üstüne çıkardı. 22  Her şeyi ayakları altına sererek O'na bağımlı kıldı. O'nu her şeyin üzerinde baş olmak üzere kiliseye verdi. 23  Kilise O'nun bedenidir, her yönden her şeyi dolduranın doluluğudur.
AÇIKLAMA: Roma’da tutuklu bulunan Elçi Pavlus boş durmuyordu. Eskisi gibi dünyayı gezip müjdeyi yayamazsa da durmadan tüm imanlılar için dua ediyordu. Özellikle tanıdığı imanlıların imanı ve sevgisini andıkça onlar için tek tek Tanrı’ya yakarıyordu. Peki esas ne için dua ederdi? Pavlus’un buradaki duasında iki konu var: Rab bilgelik versin ve ruhsal gözlerini aydınlatsın. Bu her iki konunun amacı birdi: Tanrı’yı daha iyi tanımaları için. Herkes az da olsa Tanrı’yı tanır, imanlılar tabi O’nu daha iyi tanıyorlardır ama Pavlus için bu yeterli değildi. Ona göre her imanlının en büyük hedefi ve hevesi Tanrı’yı daha derinden tanıyarak yüce sevgisini kişisel olarak tecrübe etmek olmalıdır. Tanrı’yı yakından tanımak her zaman kutsalların en ulvi amacı olmuştur. Peygamber Musa Tanrı’nın sesini duymakla yetinmek istemedi, O’nu daha yakından görmek için izin istedi (M.Çıkış 32-33). Filipililere yazdığı mektupta Mesih için bunca hizmet eden Pavlus hala O’nu daha derinden tanımak, O’nun acılarına ortak olmak istediğini yazar (Filipililer 3:10). Aslında imanlının şimdiki hayatı ve ebedi hayatı da esas bundan ibarettir: Baba Tanrı’yı ve gönderdiği Oğlu İsa Mesih’i yürekten tanımak (Yuhanna 17:3). Sonuçta bizim inancımız belirli dini ritüeller ya da ibadetlerden çok Mesih aracılığıyla Tanrı’yla hep derinleşen ve gelişen bir ilişkiye sahip olmaktır.
Peki bu kutsal ilişkiyi nasıl geliştirebiliriz? Pavlus’un dediğine göre iki şey gereklidir: Ruhsal bilgelik ve ruhsal gözlerimizin aydınlanması. Ne yazık ki dünyada yaşadıkça ruhsal olarak duygusuzlaşıp köreliyoruz. Ancak Tanrı’nın içimize koyduğu Kutsal Ruh’un bizi uyandırıp yönetmesine izin verirsek her geçen gün güzel Rab’bimizin vaat ettiği mirasın zenginliğini daha derinden keşfedebiliriz. Dahası içimizde yaşayan Ruh’la dolup taştığımızda Tanrı’nın bizlere sağladığı inanılmaz güç kaynağı anlamaya başlayabiliriz. İçimizde mevcut bulunan bu olağanüstü kudretle ilgili Pavlus örnek olarak iki önemli olaya değiniyor: Mesih’in dirilişi ve göğe yükselişi. Aslında şunu demek istiyor ki İsa Mesih’in ölümden dirilmesini ve tüm güçlerin üstesinden çıkmasını sağlayan o güç, şu an bile bizim içimizde de etkindir. Bunu anlayabilsek, yani bu ilahi kuvveti harekete geçirebilsek hayatımız ne kadar farklı olur.
Bu sırada Elçi Pavlus artık duasını bırakıp Mesih İsa’nın yüce konumunu ve O’nunla beraber bize bağışladığı ayrıcalığı açıklamaya başlar. Mesih’in ölümü ve dirilişi sonucunda Rab O’nu pek çok yükseltti (Filipililer 2:5-9). Baba Tanrı İsa’yı, ölüm ve İblis’in üzerindeki galibiyetinden dolayı, her gücün ve yetkinin üzerine çıkartıp görkemli sağına oturttu. Şu anda İsa Mesih evrenin en üstün konumundadır çünkü Tanrı her şeyi ona bağımlı kıldı. Aynı zamanda Rab Mesih’i baş olmak üzere Kilise’ye verdi. Kilise de Mesih’in bedenidir der. Başka bölümlerde Pavlus tüm imanlıları kapsayan Kilise’yi benzer şekilde Mesih’in bedeni diye betimler (Romalılar 12:4-5, 1.Korintliler 12). Bu ne demek? Baş olmak ve bir beden olmak evlilik ilişkisini andırır. Kutsal Kitap Mesih’le kendisine iman edenler arasındaki ilişkiyi evlilik gibi kutsal ve kalıcı bir bağa benzetir (Efesliler 5:25-33). Bu aynı zamanda Kilise’yi inanılmaz bir boyuta çıkartır. Yani tüm evrene sığamayan başımız Mesih bizi kendisine o kadar yakından bağladıysa demek ki Kilise topluluğu sandığımızdan çok daha değerli ve önemli bir konuma sahiptir. İşte Elçi Pavlus Tanrı’nın bize Mesih aracılığıyla sunduğu bu mükemmel sevgi ilişkisini daha derinden keşfetmeye davet eder. Demek ki Mesih izleyicisi için yaşamak Tanrı’yla gittikçe derinleşen bir ilişkiye dalmak demektir.
Eylül 25
LÜTFUN ZAFERİ
Efesliler 2:1-10
1-2  Sizler bir zamanlar içinde yaşadığınız suçlardan ve günahlardan ötürü ölüydünüz. Bu dünyanın gidişine ve havadaki hükümranlığın egemenine, yani söz dinlemeyen insanlarda şimdi etkin olan ruha uymaktaydınız. 3  Bir zamanlar hepimiz böyle insanların arasında, benliğin ve aklın isteklerini yerine getirerek benliğimizin tutkularına göre yaşıyorduk. Doğal olarak ötekiler gibi biz de gazap çocuklarıydık. 4-5  Ama merhameti bol olan Tanrı bizi çok sevdiği için, suçlarımızdan ötürü ölü olduğumuz halde, bizi Mesih'le birlikte yaşama kavuşturdu. O'nun lütfuyla kurtuldunuz. 6  Tanrı bizi Mesih İsa'da, Mesih'le birlikte diriltip göksel yerlerde oturttu. 7  Bunu, Mesih İsa'da bize gösterdiği iyilikle, lütfunun sonsuz zenginliğini gelecek çağlarda sergilemek için yaptı. 8  İman yoluyla, lütufla kurtuldunuz. Bu sizin başarınız değil, Tanrı'nın armağanıdır. 9  Kimsenin övünmemesi için iyi işlerin ödülü değildir. 10  Çünkü biz Tanrı'nın yapıtıyız, O'nun önceden hazırladığı iyi işleri yapmak üzere Mesih İsa'da yaratıldık.
AÇIKLAMA: Birinci bölümde Pavlus adeta ayaklarımızı yerden kesti. Basit bir selam sözü ile başlayan Pavlus bizi İsa Mesih’in yüce konumuna kadar çıkardı. En sonunda bizim de Mesih’le birlikte nasıl bir yüceliğe kavuştuğumuzu anlattı. Fakat daha ileriye gitmeden Pavlus öncellikle bizim önceki durumuzu hatırlatmak istiyor. Yani tüm Tanrı’nın bu lütuflarını sıralarken bizim helal süt emmiş çocuklar olmadığımızı hatırlatmak istiyor. Tek bir cümleyle Pavlus’un bu ikinci bölümde belirtmek istediği şudur: Tanrı’nın bunca olağanüstü bereketleriyle coşarken bizim esas ne kadar kötü bir durumdan kurtulduğumuzu asla unutmamamız gerek. İkinci bölümün ilk üç ayette Pavlus dünyada yaşayan her insanın doğal halini açıklar. Bizim gözümüzde insanlık çok fena gözükmeyebilir ancak burada Tanrı’nın gözünden bakma fırsatını buluyoruz. En başta sürekli işlediğimiz günah ve suçlardan dolayı ruhsal anlamda ölü olduğumuzu belirtir. Dahası dünyada şu an etkin olan karanlığın gücü Şeytan’a uyduğumuzu söyler. Birisi ben öyle değilim demeye kalkışabilir ama Pavlus hemen, ‘hepimiz’ bencil tutkulara uyup Şeytan’ın yolunda ilerliyoruz der. Sonuç olarak işlediğimiz suçlardan dolayı tüm hepimiz Tanrı’nın gazabını fazlasıyla hakketmişizdir. Evet, Tanrı’nın huzurundan insanlığın hali böyle çaresiz ve ümitsiz görünüyor (bkz. Romalılar 3:9-18).
	AMA Rab bu durumda kalmamıza izin vermedi. Neden? Çünkü Tanrı sevgidir. Tüm suçlarımızı bizden daha iyi bildiği halde, bol merhameti sayesinde bizi kurtarmak için bir yol aradı. İşte bunu İsa Mesih’i günahlarımıza karşılık kurban sunarak ve onu ölümden dirilterek başardı. Sayısız günahlarımızdan dolayı ölüp Tanrı’nın yargısına uğramayı fazlasıyla hakkeden bizlerin yerine Mesih İsa günahlarımızı üstlenerek öldü (2.Korintliler 5:18-21). Ama kendi günahı olmadığı için üçüncü gün Şeytan’ın karanlık gücü üzerine zaferini ilan ederek ölümden dirildi. Böylece kendisine iman eden herkesi de günahın ve ölümün cezasından kurtarmış oldu. Yani Tanrı’nın Mesih aracılığıyla bu lütfa sığınan herkes Mesih’le birlikte ruhsal olarak ölümden dirilip Tanrı’nın huzuruna kavuşma umuduna sahip oluyor. Hatta Tanrı’nın bakış açısından iman eden herkes daha şimdiden kutsal meskeninde oturmuş gözüküyor. Böylece Rab ebediyen bizleri yüce lütfunun ganimeti olarak tüm göksel güçlerin önünde sergileyecektir (2. Korintliler 2:14).
	Yine de burada Pavlus çok önemli bir gerçeği vurgulamak istiyor. Mesih aracılığıyla edindiğimiz bu yüce kurtuluş bizim hak ettiğimiz ya da kazandığımız bir şey değildir. Çoğu insan Tanrı’nın lütfunu sevaplarla elde edebileceğini sanıyor. Dünyanın her yerindeki dinler Tanrı’ya yaklaşmaları için insanların önüne yapmaları gereken uzun bir iyilik tarifesi çıkartır. Ancak İncil’in öğrettiği bunun tam tersidir. Biz günahlarımızdan ötürü Tanrı’ya yaklaşamayız ama O bize yaklaştı ve tüm günah borcumuzu Mesih aracılığıyla kapattı. Böylece kurtuluş sadece İsa Mesih’e imanla mümkündür. Bu bizim başarımız değil Tanrı’nın İsa aracılığıyla bize sağladığı kutsal bir armağandır. Yani Rab açık açık şunu belirtiyor ki iyi işler ya da sevaplar insanların kurtulmasına asla yaramayacaktır (Galatyalılar 2:16). Kurtuluş ancak İsa Mesih’e olan imanla gerçekleşir (Romalılar 3:21-31). Peki iyi işlerden tümden vazgeçelim mi? Hayır! İmanla kurtulduktan sonra Rab’bin bize sağladığı Kutsal Ruh’un gücüyle kutsal işlerine yönelmeliyiz. Önce iman ederek Mesih’e sığınıyoruz ve sonra kendisi bizi yeniliyor ki Kutsal Tanrı’mıza yaraşır işler yapabilelim (Titus 2:14; 3:8,14).  Günaha batmış ölü bir varlık neye yarar ki, ancak Mesih aracılığıyla dirildikten sonra Tanrı’yı hayatımızla yüceltebiliriz. Sonuç olarak Mesih imanlısı olarak hayatımızda ne iyilik varsa hepsi Tanrı’nın lütfundandır, bunu asla unutmamalıyız.
Eylül 26
MESİH BARIŞIMIZDIR!
Efesliler 2:11-22
11  Bunun için, öteki uluslardan doğan sizler bir zamanlar ne olduğunuzu anımsayın: Bedende elle yapılmış sünnete sahip olup ‹‹sünnetli›› diye anılanların ‹‹sünnetsiz›› dedikleri sizler, 12  o zaman Mesihsiz, İsrail'de vatandaşlıktan yoksun, vaade dayanan antlaşmalara yabancı, dünyada umutsuz ve tanrısızdınız. 13  Ama bir zamanlar uzak olan sizler, şimdi Mesih İsa'da Mesih'in kanı sayesinde yakın kılındınız. 14-16  Çünkü Mesih'in kendisi barışımızdır. Kutsal Yasa'yı, buyrukları ve kurallarıyla birlikte etkisiz kılarak iki topluluğu birleştirdi, aradaki engel duvarını, yani düşmanlığı kendi bedeninde yıktı. Amacı bu iki topluluktan kendisinde yeni bir insan yaratarak esenliği sağlamak, düşmanlığı çarmıhta öldürmek ve çarmıh aracılığıyla bir bedende iki topluluğu Tanrı'yla barıştırmaktı. 17  O gelip hem uzakta olan sizlere hem de yakındakilere esenliği müjdeledi. 18  O'nun aracılığıyla hepimiz tek Ruh'ta Baba'nın huzuruna çıkabiliriz. 19  Böylece artık yabancı ve garip değil, kutsallarla birlikte yurttaş ve Tanrı'nın ev halkısınız. 20  Elçilerle peygamberlerden oluşan temel üzerine inşa edildiniz. Köşe taşı Mesih İsa'nın kendisidir. 21  Bütün yapı Rab'be ait kutsal bir tapınak olmak üzere O'nda kenetlenip yükseliyor. 22  Siz de Ruh aracılığıyla Tanrı'nın konutu olmak üzere hep birlikte Mesih'te inşa ediliyorsunuz.
AÇIKLAMA: Elçi Pavlus, bölümün ilk ayetlerinde Mesih’in sevgisini tanımadan önce bireysel olarak Tanrı’nın önünde ne kadar çaresiz olduğumuzu gösterdikten sonra, ilerleyen ayetlerde toplumsal olarak Rab’bin lütfundan ne kadar ırak düştüğümüzü hatırlatmaya başlar. Baştan beri Tanrı İbrahim’in soyundan dünyaya bir kurtarıcı göndermeye karar verdi (Yaratılış 12:1-3). Bu bereket vaadi oğlu İshak’a, Yakup’a ve daha sonra Musa’yla İsrail topluluğuna teslim edildi. Böylece bütün peygamberler ve kutsal yazılar Yahudi soyuna emanet edildi (Romalılar 3:2, 9:3-5). Bu ilahi planın sonucunda İsa Mesih bir Yahudi olarak dünyaya gelip öncellikle kendi halkına müjdeyi duyurdu. Ama ihanete uğradıktan sonra müjdeyi diğer tüm uluslara ileteceğini söyledi; zaten baştan beri Tanrı’nın amacı da buydu. Yine de Kilise’nin ilk günlerinde doğal olarak imanlı Yahudiler büyük bir rol oynadılar. Nitekim ilk kiliseler çoğunlukla Yahudilerden oluşuyordu ama diğer uluslardan imanlı sayısı artıkça aralarında kıskançlık ve çekememezlik baş göstermeye başladı. Yahudiler bir yandan üstünlük taslamaya çalışırken, gayri-Yahudiler Mesih’i ölüme teslim eden İsrail topluluğunu suçlardı. Burada Elçi Pavlus ilk kiliselerde sık sık görünen bu sorunu ele alıyor.
	Pavlus öncellikle Efes’te sonradan imana gelen gayri-Yahudilere eski konumlarını hatırlatmaya çalışır. Tanrı’nın İsrail’le yapmış olduğu antlaşmalardan ve İsa Mesih’ten hiç haberleri yoktu. Tanrı’dan uzak, tamamen ümitsizdiler. Ancak Mesih bu arayı kapatmaya geldi. İsa hem yakındaki Yahudileri hem de uzaktaki diğer ulusları Tanrı’yla barıştırmaya geldi. Böylece İsa Mesih’in kanı sayesinde iki toplum arasındaki duvar yıkıldı. Pavlus’un burada sözünü ettiği duvar Yeruşalim Tapınağının etrafına örülen duvarı andırıyor. Tapınak tesisine herkes arındıktan sonra çıkabiliyordu ama belirli bir yerde kısa bir duvar vardı. Duvarda Yahudi olmayanların girmesini yasaklayan bir yazı vardı. Nitekim Pavlus’un cezaevine düşmesi bununla ilgili bir yanlış anlamadan oldu (Elç.İşleri 21). Sonuç olarak Pavlus şunu belirtiyor ki aslında Mesih geldikten sonra Tanrı’nın huzuruna girmek için hiç bir engel ya da duvar yoktur. Dahası insanın belirli bir ulustan ya da ırktan olması da gerekmiyor. Yahudilere gelen Yasanın amacı aslında onlara ve dolayısıyla tüm dünyaya insanın kendi yaptıklarıyla kurtulamayacağını göstermekti. Mesih geldiğinde ise Yasa’yı tamamladı ve kurtuluş yolunu herkese açtı (Romalılar 10:5-13).
	Böylece Mesih’ten sonra tüm uluslardan iman edenleri eşit bir şekilde kapsayan yeni bir oluşum ortaya çıktı. İşte Kilise dediğimiz bu yeni toplulukta ne ayrımcılık ne de ırkçılık vardır. İsa’ya iman eden herkes Mesih’in ailesine ait, Tanrı’nın ev halkıdır. Böylece her imanlı Tanrı’nın huzuruna çıkmada tamamen özgürdür. Hatta Pavlus Tanrı’nın yepyeni ruhsal bir tapınak inşa ettiğini belirtir. Eski Tapınakta Yahudiler dahi Tanrı’nın huzuruna kadar giremezlerdi. Ancak Tanrı’nın Mesih’e iman eden tüm imanlılardan oluşturduğu yeni tapınakta herkesin Tanrı’ya yaklaşma hakkı vardır. Bu yeni tapınağın temelinde İsa Mesih köşe taşı olarak başta olmak üzere peygamberler bir yandan elçiler öbür yandan dizilir ve üzerine iman eden her can diri bir taş olarak yerini bulur (1.Petrus 2:4-5). Böylece Mesih’in Kilisesi Tanrı’nın kutsal konutu olmak üzere her imanlının katkısıyla devamlı büyüyüp yükseliyor. Önemli olan şu, her imanlının Tanrı’nın inşa etmekte olduğu bu kutsal tapınağındaki yerini bilmesi. Sonuç olarak Rab Kilisede yeni bir şey yapıyor; tüm ayrılıkları kaldırarak her imanlıyı Tanrı’ya doğrudan bağlıyor.
Eylül 27
MESİH SIRRI
Efesliler 3:1-13
1  Bu nedenledir ki, ben Pavlus siz uluslar uğruna Mesih İsa'nın tutuklusu oldum. 2  Tanrı'nın bana bağışladığı lütfu size ulaştırmakla görevlendirildiğimi duymuşsunuzdur. 3  Yukarıda kısaca değindiğim gibi Tanrı, sır olan tasarısını bana vahiy yoluyla bildirdi. 4  Bu mektubu okuduğunuzda Mesih sırrını nasıl kavradığımı anlayabilirsiniz. 5  Bu sır önceki kuşaklara açıkça bildirilmemişti. Şimdiyse Mesih'in kutsal elçilerine ve peygamberlerine Ruh aracılığıyla açıklanmış bulunuyor. 6  Şöyle ki, öteki uluslar da mirasa ortaktır, aynı bedenin üyeleridir ve Müjde aracılığıyla Mesih İsa'da vaade ortaktır. 7  Tanrı'nın etkin gücüyle bana verilen lütuf armağanı uyarınca bu Müjde'yi yaymakla görevlendirildim. 8-9  Bütün kutsalların en değersiziydim. Yine de Mesih'in akıl ermez zenginliğini uluslara müjdeleme ve her şeyi yaratan Tanrı'da öncesizlikten beri gizli tutulan sırrın nasıl düzenlendiğini bütün insanlara açıklama ayrıcalığı bana verildi. 10  Öyle ki, Tanrı'nın çok yönlü bilgeliği, kilise aracılığıyla göksel yerlerdeki yönetimlere ve hükümranlıklara şimdiki dönemde bildirilsin. 11  Bu, Tanrı'nın başlangıçtan beri tasarladığı ve Rabbimiz Mesih İsa'da yerine getirdiği amaca uygundu. 12  Mesih'te ve Mesih'e olan imanımızla Tanrı'ya cesaret ve güvenle yaklaşabiliriz. 13  Bu nedenle, uğrunuza çektiğim sıkıntılar karşısında yılmamanızı rica ediyorum. Bunlar size yücelik kazandırır.
AÇIKLAMA: Bu sırada Roma’nın cezaevinde bulunan Elçi Pavlus neden bu duruma geldiğini hatırlatır. Kısacası Mesih’in müjdesi uğruna tutuklandı. Esas mesele İsa Mesih’e inanmayan Yahudilerin çekememezliği ve kıskançlığıydı. Tanrı İbrahim’in soyundan gelen İsrail ulusunu tüm uluslara bereket kaynağı olarak seçti. Nitekim peygamberlerin sözleri uyarınca bu soydan gelen İsa Mesih çarmıhta ölüp üçüncü gün dirilerek tüm ulusların kurtuluşunu sağladı. Ne var ki Yahudilerin geneli olarak İsa’yı vaat edilen Mesih olarak kabul etmediler. Dahası Elçi Pavlus gibilerinin öncellikle Yahudi ulusuna vaat edilen bu mirası başkalarıyla paylaşmalarını hiç hoşgörüyle karşılamıyorlardı. Pavlus burada müjdenin bu yönü eskiden beri saklı bir sır olduğunu söyler. Ayrıca Tanrı’nın kendisine özel olarak vahiy yoluyla ilettiğini belirtir. Bu sırrı tapınakta dua ederken Tanrı’dan nasıl aldığını anlatan Pavlus Yahudi kalabalığı tarafından neredeyse linç edilmişti (Elç.İşleri 22:17-22).
	Peki sır derken Pavlus neyi kastediyor? Eski Antlaşma döneminde anlaşılmayan ama Mesih’in gelişinden sonra Pavlus’a tam anlamıyla açıklanan Tanrı’nın kurtuluş planını kastediyor. İsrail’in atası olan İbrahim’le başlayan bu kutsal kurtuluş tasarısı Yahudilerin sandığı gibi sadece İsrail ulusu için değildi. Mesih’in sağladığı bu kurtuluş tüm uluslar içindi. Dahası İbrahim’e vaat edilen kutsal miras baştan beri tüm ulusları kapsama niyetiyle verildi. Yahudiler sadece İbrahim’in kanından olanların bu mirasa dahil olduğunu sanıyordu ama Pavlus’un başka yerde uzunca açıkladığı gibi, İbrahim’in mirası esasında onun imanına sahip olan tüm herkese aittir (Galatyalılar 3). Aslında tüm uluslara bereket kaynağı olacak İbrahim’in soyu Mesih’in kendisidir. Böylece İsa Mesih’e iman eden herkes ruhsal anlamda İbrahim’in çocuğu ve mirasçısı oluyor. Artık etnik kimliği tanımayan Mesih’in bu kutsal soyu Kilisedir. Pavlus’un vurgulamak istediği gerçek şudur, Tanrı’nın baştaki amacı tüm uluslardan oluşan kutsal bir aile oluşturmaktı. Tanrı’nın bu amacına hizmet eden İsrail toplumu bunu anlamadıysa da sonradan Pavlus ve diğer elçiler bu sırrı gün ışığına çıkardılar. O günlerdeki Yahudi imanlılar için bunun ruhsal anlamda ne kadar büyük bir devrim olduğunu unutmamalıyız.
Burada dikkat etmemiz gereken önemli bir nokta daha var. Bazıları Kilisenin artık İsrail’in yerine geçtiğini düşünmeye başlayabilir. Yani Tanrı’nın İsrail’den tümden vazgeçip işini artık Kiliseyle tamamlayacağını sanabilir. Aslında öyle değil. Yahudilerin Mesih’i reddetmesi üzerinde Tanrı şimdilik kurtuluş programını diğer uluslardan oluşan Kiliseyle sürdürüyor (Matta 21:43). Ancak Eski Antlaşma’nın bir çok yerinde Tanrı’nın özellikle İsrail ulusuna vaat ettiği belirli bazı hususlar var (Yeşaya 11, Hezekiel 37-48). Şimdi Yahudiler Tanrı’ya başkaldırdılar diye Tanrı verdiği sözlerden dönmüş değildir. Tam aksine Kutsal Kitap’ın bir çok yerinde İsrail’in son günlerde tövbe edip Mesih’e dönerek kurtulacağını okuyoruz (Zekeriya 13, Romalılar 11). Tanrı onlarla başlattığı kutsal programını yine de onlarla tamamlayacaktır. Hatta Vahiy kitabında günü geldiğinde binlerce Yahudi müjdecinin dünyanın her yerinde İsa Mesih’i duyuracağını okuyoruz (Vahiy 7). Yine de o zamana dek Tanrı Kilise aracılığıyla tüm uluslara kurtuluş müjdesini duyurmaktadır.
Eylül 28
BABANIN SEVGİSİ
Efesliler 3:14-21
14-15  Bunun için, yerde ve gökte her ailenin adını kendisinden aldığı Baba'nın önünde diz çökerim. 16-19  Baba'nın kendi yüceliğinin zenginliği uyarınca Ruhu'yla sizi iç varlığınızda kudretle güçlendirmesini ve Mesih'in iman yoluyla yüreklerinizde yaşamasını dilerim. Öyle ki, Tanrı'nın bütün doluluğuyla dolmanız için, sevgide köklenmiş ve temellenmiş olarak bütün kutsallarla birlikte Mesih'in sevgisinin ne denli geniş ve uzun, yüksek ve derin olduğunu anlamaya, bilgiyi çok aşan bu sevgiyi kavramaya gücünüz yetsin. 20  Tanrı, bizde etkin olan kudretiyle, dilediğimiz ya da düşündüğümüz her şeyden çok daha fazlasını yapabilecek güçtedir. 21  Kilisede ve Mesih İsa'da bütün kuşaklar boyunca sonsuzlara dek O'na yücelik olsun! Amin.
AÇIKLAMA: Mektuba duayla başlayan Pavlus daha pratik kısma geçmeden önce bir dua daha yazar. Duasında Efes imanlılarının öncellikle Mesih’in harika sevgisini tecrübe ederek kendisiyle daha derin ve içten bir ilişki yaşamalarını diliyor. Sonuçta inancımız belirli dini ritüellerden değil, Mesih aracılığıyla doğrudan Tanrı’yla samimi bir ilişkiden ibarettir. O yüzden bu ruhsal beraberliği içselleştirmek oldukça önemlidir. Duasının başında Elçi Pavlus Tanrı’ya ‘Baba’ diyerek başlar. Halkımızın çoğu yüce Yaratana bu kadar samimi bir ifadeyle yaklaşmamızı yadırgayabilir. Ama İsa Mesih de öğrencilerine dua etmeyi öğretirken duasına ‘Göklerdeki Babamız’ diye başladı (Matta 6:9). Başka yerde Pavlus Tanrı’ya, içimize koyduğu Kutsal Ruh vasıtasıyla, ‘Abba Baba’ yani ‘Babacığım’ diye haykırabildiğimizi söyler (Romalılar 8:15). Yine bazıları Allah’ın doğurmadığını hatırlatarak bu ifadenin yanlış olduğunu düşünebilir. Oysa ki Tanrı’nın buradaki babalık konumu fiziksel anlamda doğurmakla bir alakası yoktur. Pavlus’un aslında vurgulamak istediği şu ki hangi ulustan olursak olalım hepimizin ortak Babası Tanrı’nın kendisidir. Burada manevi ve ruhani bir anlamı kastettiği apaçıktır. Tanrı insanı başta kendi manevi çocukları olmak üzere yarattı nitekim hepimiz O’nun soyundanız (Elç. İşleri 17:29). Böylece duasının başında Pavlus kilisedeki Yahudi olan ve olmayan tüm herkesin Baba Tanrı’nın gözünde eşit olduğunu pekiştirmek istiyor.
Duasının devamında Baba Tanrı’nın imanlıları Kutsal Ruh aracılığıyla iç varlıklarında güçlendirmesini diliyor. Ama ne için? Mesih, kendisine iman eden herkesin yüreğinde yaşasın diye! Başta bu bize çok garip gelebilir çünkü Kutsal Kitap’a göre iman eden herkesin yüreğinde Mesih’in Ruhu var zaten (Romalılar 8:9). O halde Elçi Pavlus ne anlamda Mesih sizde yaşasın diyor? Aslında buradaki ‘yaşama’ sözünü anlamak önemlidir. Orijinal Grekçe dilinde bu sözcük normal oturmaktan ziyade, iyice yerleşmek demek. Yani insan belirli bir adreste yaşıyor olabilir ama oraya alışması ve kendini rahat hissetmesi yıllar sürebilir. Bizim hayatımız bir eve benzer. Mesih’i tanımadan önce yıkık ve berbat bir haldeydi. Bir gün İsa Mesih’i içeri buyurup bize yardım etmesini istedik. Başta her şey güzeldi çünkü dıştan bakılınca hayatımız bir hayli düzeldi. Ancak Mesih hayatımızın iç odalarına girip el atmaya başladığında dur dedik. Yani Mesih’in hayatımızda olmasına razıyız ama her tarafı karıştırmasını istemiyoruz. Böylece Mesih’in Ruhu bizde mevcut iken esas hayatımızda tam anlamıyla etkinliğini gösteremiyor. Pavlus’un isteği ise İsa Mesih hayatımızın tümünü düzeltip sahiplenmesidir.
Mesih’in Ruhunun bizi bu şekilde yönetmesine izin verirsek o zaman ‘Tanrı’nın bütün doluluğuyla’ dolacağız. Yani Tanrı’nın kutsal nitelikleri ile dolup taşacağız demek istiyor. Dahası Tanrı’nın Mesih’te sergilediği çok boyutlu harika sevgiyi derinden kavramaya başlayacağız. O sevgi ki yaratılıştan önce bizi sevdi ve tüm günahlarımızı çarmıhta kişisel bir fedakarlıkla karşıladı. İsa Mesih’in bu sevgisini tam anlamıyla içselleştirmek her imanlının en içten arzusu olmalı. İşte Tanrı’nın bize bağışlamak istediği bu mükemmel sevgi ilişkisini tecrübe etmek için Kutsal Ruh’un bizi her yönden sahiplenmesine izin vermemiz gerek (Romalılar 12:1-2). Her gün kendimizi onun kutsal ellerine teslim ederek bizi yönetmesini dilemeliyiz. Bunu yaptığımız zaman Tanrı dilediğimiz ya da hayal edebildiğimizden çok daha fazlasını yapacaktır. Hayatımızı öyle mükemmel bir şekilde yönetip bizi değiştirecektir ki bizi gören herkes yüce Baba’mızın harika işlerini övecektir. En önemlisi Tanrı’nın Ruhu memnuniyetle içimizde yaşayacak çünkü bizde yücelik bulacaktır.
Eylül 29
RUH’UN BİRLİĞİ
Efesliler 4:1-6
1  Bu nedenle, Rab'bin uğruna tutuklu olan ben, aldığınız çağrıya yaraşır biçimde yaşamanızı rica ederim. 2  Her bakımdan alçakgönüllü, yumuşak huylu, sabırlı olun. Birbirinize sevgiyle, hoşgörüyle davranın. 3  Ruh'un birliğini esenlik bağıyla korumaya gayret edin. 4-6  Çağrınızdan doğan tek bir umuda çağrıldığınız gibi, beden bir, Ruh bir, Rab bir, iman bir, vaftiz bir, her şeyden üstün, her şeyle ve her şeyde olan herkesin Tanrısı ve Babası birdir.
AÇIKLAMA: Çoğu mektubunda olduğu gibi Elçi Pavlus öncelikle teolojik yani doktrinsel bir temel döşer ve sonra pratik hayatımızla ilgili öğretileri onun üzerinde inşa eder. Efeslilere yazılan mektubun ilk üç bölümünde Tanrı’nın baştan sona kadar Kilise için tasarladığı kutsal yeri ve genel görevi açıkladı. Ancak baştan beri vurguladığımız gibi Kilise’nin imanlı insanlardan oluşan bir topluluk olduğunu unutmamalıyız. O yüzden bu noktadan itibaren Pavlus Kilise’nin iç yüzüne dönüp her bir imanlının nasıl davranması gerektiğine odaklanır. Öncellikle Mesih’e iman ederek evrensel Kilise ailesine dahil olan herkesin ruhsal bir birliğe katıldığını belirtir. Bu bizim yarattığımız suni bir birlik değil, bu Kutsal Ruh’un bize bağışladığı mucizevi bir birliktir. Genellikle bir kilise topluluğuna ilk katılan insanlar orada bulunan çok farklı insanların birbiriyle barış içinde geçinip birlikte tapınmalarına şaşırır. Dahası Mesih imanlısı olarak dünyanın neresine gidersem gideyim Mesih imanlılarıyla bir araya geldim mi, hemen kendimi kendi evimde gibi hissediyorum. İşte bu her birimizde bulunan ve aramızda etkin olan Kutsal Ruh’un eseridir.
Şimdi Elçi Pavlus Tanrı’nın ev halkı olmak üzere evrensel Kilise ailesine dahil olan her imanlının bu kutsal çağrıya layık bir şekilde yaşamasını rica eder. Kutsal Ruh’un hepimize bağışladığı bu kutsal birliği korumak için her bakımdan alçakgönüllü, sabırlı ve hoşgörülü olmamız gerekir. Bu ruhsal birlik çok harika ama hassas bir vazo gibi aramızda duruyor, o yüzden onu muhafaza etmek için apayrı bir çaba sarf etmemiz gerek. Unutmayalım ki birlik olmak bizim seçimimize kalmış bir şey değil, aramızdaki kutsal bağ Tanrı’nın emanetidir. Ne yazık ki bazı imanlı bir kilise topluluğuna girdikten bir süre sonra bir başka imanlıyla en ufak bir sorun yaşadığında hemen kopar gider. Dahası bazıları diğer imanlıları yargılayarak ya da arkalarında konuşarak Kutsal Ruh’un birliğini ayak altında çiğniyor. Şimdi, kiliseyi oluşturan imanlıların kusursuz olmadığı apaçıktır, zaten bu yüzden Pavlus bizi sabırlı ve hoş görülü olmaya çağırır. Bazen yollarımızı ayırmaya zorlayan çok ciddi sıkıntılar da yaşanabilir ama genel olarak bize düşen görev Tanrı’nın verdiği bu güzel beraberliği ve kutsal birliği el üstünde tutup korumaktır. Bunu yapmadığımız taktirde Tanrı’nın değil İblis’in amaçlarına hizmet etmiş oluruz.
Mesih İsa’nın kurtuluş çağrısına imanla karşılık veren herkes Tanrı’nın ev halkına katılmış oluyor dedik. Kalan ayetlerde Elçi Pavlus bu kutsal aileyi bir arada tutan yedi ruhsal bağdan söz eder:
1. Bir Umut – Mesih’e iman eden herkesin esas umudu bir gün İsa’yı yeniden görmek ve O’nunla sonsuza dek yaşamaktır (Titus 2:13).
2. Bir Beden – İmanlı olan herkes İsa Mesih’in yeryüzündeki bedeni oluşturan evrensel Kilise’nin bir üyesidir (Romalılar 12:4-5).
3. Bir Ruh – Hepimiz aynı Kutsal Ruh’la mesh edildik, mühürlendik ve ruhsal armağanlarla donatıldık (1.Yuhanna 2:27).
4. Bir Rab – İsa’ya inanan herkes O’nu Rab ve Kurtarıcı olarak kabul etmiştir (Romalılar 10:9, 1.Korintliler 8:6).
5. Bir İman – Tanrı’nın evine giden yol birdir, hepimiz iman yoluyla kurtulduk, çünkü başka bir yol yoktur (Efesliler 2:8).
6. Bir Vaftiz – Vaftizin uygulamasıyla ilgili aramızda farklı düşünceler olsa da iman eden herkesin Kutsal Ruh’la vaftiz olduğunu biliyoruz (1.Korintliler 12:13).
7. Bir Baba – Son olarak hepimize tek Tanrı’ya inanırız ve aynı Baba’ya bağlıyız (Efesliler 3:14).
Kaldı ki bizi birbirimize bağlayıp ve bir aile yapan bu kadar harika ruhsal gerçekler varken, Rab’bin bağışladığı bu kutsal birliği korumayı çok ciddiye almalıyız.
Eylül 30
MESİH’İN ARMAĞANLARI
Efesliler 4:7-16
7  Ama lütuf her birimize Mesih'in armağanı ölçüsünde bağışlandı. 8  Bunun için Kutsal Yazı şöyle der: ‹‹Yükseğe çıktı ve tutsakları peşine taktı, İnsanlara armağanlar verdi.›› 9  Şimdi bu ‹‹çıktı›› sözcüğü, Mesih önce aşağılara, yeryüzüne indi demek değil de nedir? 10  İnen de O'dur, her şeyi doldurmak üzere bütün göklerin çok üstüne çıkan da O'dur. 11  Kendisi kimini elçi, kimini peygamber, kimini müjdeci, kimini önder ve öğretmen atadı. 12  Öyle ki, kutsallar hizmet görevini yapmak ve Mesih'in bedenini geliştirmek üzere donatılsın. 13  Sonunda hepimiz imanda ve Tanrı Oğlu'nu tanımada birliğe, yetkinliğe, Mesih doluluğundaki olgunluk düzeyine erişeceğiz. 14  Böylece artık insanların kurnazlığıyla, aldatıcı düzenler kurmaktaki becerileriyle, her öğretinin rüzgarıyla çalkalanıp öteye beriye sürüklenen çocuklar olmayacağız. 15  Tersine, sevgiyle gerçeğe uyarak bedenin başı olan Mesih'e doğru her yönden büyüyeceğiz. 16  O'nun önderliğinde bütün beden, her eklemin yardımıyla kenetlenip kaynaşmış olarak her üyesinin düzenli işleyişiyle büyüyüp sevgide gelişiyor.
AÇIKLAMA: Kutsal Ruh’un Kilise’ye bağışladığı birlikten söz ettikten sonra Elçi Pavlus her bir imanlıya düşen göreve odaklanır. Rab halkına bir bütün olarak birliği lütfettiği gibi her birimize ayrı ayrı da lütuf gösteriyor. Bu ayetlerde özellikle imanlılara özel olarak teslim edilen ruhsal armağanlar söz konusudur. Öncellikle bu armağanların nereden kaynaklandığını belirtmek istiyor. Pavlus, 68. mezmur’dan Mesih’in zafer ilahisinden bir alıntı yaparak, İsa’nın ölüm üzerindeki yüce galibiyetinin ganimetinden kendisine iman edenlere armağanlar verdiğini gösterir. Geçmiş çağlarda bir kral düşmanlarını bozguna uğrattıktan sonra bir çok ganimetle kendi memleketine dönerdi. Eve varınca eline geçirdiği büyük servetten ev halkına armağanlar dağıtırdı. Benzer şekilde imanlılara verilen ruhsal armağanlar İsa Mesih’in karanlık güçlerinin üzerindeki zaferinin belirtisidirler. Şimdi burada Mesih’in ‘aşağılara’ indiğini belirten ayetten bazıları İsa’nın öldükten sonra cehenneme de indiğini çıkartmıştır. Bu yorumu özellikle 1.Petrus 3:19’da geçen ayetle destekliyorlar. Ancak Efeslilerde bulunan bu ibareden o kadar net bir öğreti çıkarmak mümkün değil. Bu ayet, Filipililer 2:5-8’de geçtiği gibi, Mesih’in insan olarak insanlığın en alt kademelerine inip çarmıhta korkunç bir ölüme boyun eğerek kendini alçalttığını öğretmekten öteye gitmiyor.
İlerleyen ayetlerde Pavlus Mesih’in zaferinin Kilise’ye kazandırdığı ruhsal armağanların en temellerini sıralar. Daha kapsamlı bir liste için ruhsal armağanların geçtiği İncil’in diğer bölümlerine bakınız (Romalılar 12:3-8, 1.Korintliler 12 ve 1.Petrus 4:10-11). Efeslilerde geçen armağanlara bir bakalım:
Elçilik – Bunlar Mesih’in bizzat seçtiği Kilise’nin temelini oluşturan havarilerdir.
Peygamber – Bunlar Tanrı’dan vahiy alıp Kilise’ye aktaran kişilerdir (Örneğin: Agabus, Elç. İşleri 11:27-28, 13:1, Filipus’un kızları, Elç. İşleri 21:9)
Müjdeci – Bunları Mesih’in müjdesini etkili bir şekilde başkalarına ileten kişilerdir.
Önder – Grekçede esas Çoban diye geçen bu kelime Kilise topluluğuna gözetmenlik yapan kişiler için kullanılır (1.Timoteos 3).
Öğretmen – Bunlar Tanrı’nın Sözünü etkin bir şekilde ileten ve Kilise’yi eğiten kimselerdir.
Burada armağanların sadece bir numunesini ele alan Pavlus daha çok ne için verildiklerine odaklanmak istiyor. Tanrı’nın her şeyden çok Kilise’nin tümünü geliştirmek için bunları imanlılara emanet ettiğini belirtiyor. Yani bu armağanlar bizim için değil, başkalarını ve Kilise’nin genelini bina etmek için imanlılara teslim ediliyor. Tanrı’nın esas amacı, Kilise’nin bir beden olarak gelişip güçlenmesini sağlamaktır. Kiliseler nasıl büyür konusu imanlılar arasında büyük ilgi odağı olmuştur. Pavlus’un burada yazdıklarına dikkat edecek olursak kilisenin büyümesi her bir üyesinin armağanını düzenli bir şekilde kullanmasına bağlar. Ne yazık ki bugün çoğu imanlı kilisenin tüm işleri ‘Pastör’ diye bilenen bir önderden beklerler. Vaaz olsun, önderlik olsun, danışmanlık ve daha bir çok hizmeti onun üstüne yüklüyoruz. Oysa ki İncil’e göre sağlıklı bir kilise esas herkesin kendine düşeni yaptığı bir topluluktur. Sonuç olarak Mesih’e inanan her birey Rab’den en az bir armağan alır ve bunu Kilise’nin gelişimi için kullanmakla yükümlüdür.
Ekim 1
YENİ YARADILIŞ
Efesliler 4:17-24
17  Bunun için şunu söylüyor ve Rab adına sizi uyarıyorum: Artık öteki uluslar gibi boş düşüncelerle yaşamayın. 18  Onların zihinleri karardı. Bilgisizlikleri ve yüreklerinin duygusuzluğu yüzünden Tanrı'nın yaşamına yabancılaştılar. 19  Bütün duyarlılıklarını yitirip açgözlülükle her türlü pisliği yapmak üzere kendilerini sefahate verdiler. 20  Ama siz Mesih'i böyle öğrenmediniz. 21  Kuşkusuz İsa'nın sesini duydunuz, O'ndaki gerçeğe uygun olarak O'nun yolunda eğitildiniz. 22-23  Önceki yaşayışınıza ait olup aldatıcı tutkularla yozlaşan eski yaradılışı üzerinizden sıyırıp atmayı, düşüncede ve ruhta yenilenmeyi, 24  gerçek doğruluk ve kutsallıkta Tanrı'ya benzer yaratılan yeni yaradılışı giyinmeyi öğrendiniz.
AÇIKLAMA: Şimdiye kadar Mesih’in ruhsal bedeni olan Kilise’nin her imanlının katkısıyla birleşip büyüdüğünü tespit ettik. Böylece, Kilise topluluğunun Mesih’i uygun bir şekilde yansıtması için her bir imanlının Mesih’i özümsemesi gerek. Ancak sorun şu ki her insan gibi bizim de mayamız bozuk. Adem’den kalma doğamız günaha esir olarak dünyaya geldi. Hepimiz günah virüsünü aldık ve bu halimizle Tanrı’nın ev halkını ancak kirletiriz. Ne var ki bu kısımda Elçi Pavlus Mesih’in bize bağışladığı yeni bir doğadan söz eder. Rab eski yaradılışımızı alıp bizi İsa Mesih’in sağladığı kutsal yeni bir yaradılışla donatmak istiyor. Ancak bu yeni kimliğe bürünmek için eski doğamıza ait kötü işleri ve alışkanlıkları reddetmemiz gerekiyor. Kısacası eski yaşantımızdan kalma tüm boş şeylere hayır deyip Mesih’in kutsallığına sığınmamız gerek.
Pavlus burada öncellikle eski hayatımızı gözden geçirir. Hepimiz bir zamanlar diğer insanlar gibi boş düşüncelerle yaşıyorduk (Titus 3:3). Karanlık zihnimiz ve duygusuz yüreğimizden dolayı Tanrı’yı tanımaz olduk. Zaman geçtikçe tüm duyarlılığımızı yitirip kendimizi alabildiğine açgözlülüğe ve sefahate verdik. Dünyanın genel tablosu budur, bizde bir zamanlar içindeydik. Ama Mesih’le karşılaştığımızda hemen ne kadar pak ve kutsal olduğunu fark ettik. Onda karanlık yoktu, her şey apaçık ve aydın. Yalan dolan yoktu, her şey şeffaf ve gerçek. İşte Mesih’in bu özellikleri bizi kendisine daha da çekti. Ne var ki zaman zaman bizler de yoldan sapıp eski pisliklere geri dönüş yapıyoruz. Ama neden? Çünkü henüz Mesih’in bize vermek istediği yeni yaratılışı tam olarak benimsemiş ya da sahiplenmiş değiliz. Yani bize sunduğu sonsuz hayatı istiyoruz ama bugünkü hayatımıza karışmasını istemiyoruz. Bu imkansız! Mesih’in yolunda ilerleyeceksek artık eski yaşantımızı silip atmamız gerek. Hatta başka bir yerde Pavlus eski günahlarımızı hiç affetmeden tamamen öldürmemiz gerektiğini söyler (Koloseliler 3:3).
Burada Pavlus eski hayatımızı kirli bir paçavraya benzetir. İğrenç günahlar ve pis tutkularla yozlaşan eski hayatımızın artık hiç bir işe yaramayıp çöpe atılması gerektiğini söyler. Ondan sıyrıldıktan sonra bizim içten Kutsal Ruh’la yıkanıp yenilenmeye ihtiyacımız vardır. Son olarak Tanrı’nın bize sağladığı yeni kutsallık kaftanını giyinmeye davet eder. Dikkat edersek bize sunulan bu yeni yaratılış Tanrı’nın benzerliğine uymaktadır. Bu çok önemli bir ipucu, çünkü hatırlarsak insan ilk yaratıldığında Tanrı’nın benzerliğinde yaratıldı (Yaratılış 1:26). Ne var ki günah işlediğinde Rab’bin bizdeki benzerliği ciddi hasar gördü. O kutsal benzerlik ancak yıllar sonra dünyaya gelen İsa Mesih’te yeniden göründü. Sonra İsa’ya iman eden herkesin Kendisi gibi Tanrı’nın benzerliğine dönüşmeye başladığını okuyoruz (2.Korintliler 3:18). İşte böylece Baba Tanrı Oğluna iman eden herkesi bu şekilde yeniden yaratmak istiyor. Böylece İncil’in dediği gibi: ‘Bir kimse Mesih’teyse, yeni yaratıktır!’ (2.Korintliler 5:17). Kaldı ki İsa Mesih’e yaraşır bir hayat sürmek istiyorsak eski yaşantımızı tümden reddedip İsa Mesih’in kutsallığını giyinmeliyiz.
Ekim 2
YENİ YAŞANTI
Efesliler 4:25-32
25  Bunun için yalanı üzerinizden sıyırıp atarak her biriniz komşusuna gerçeği söylesin. Çünkü hepimiz aynı bedenin üyeleriyiz. 26  Öfkelenin, ama günah işlemeyin. Öfkenizin üzerine güneş batmasın. 27  İblis'e de fırsat vermeyin. 28  Hırsızlık eden artık hırsızlık etmesin. Tersine, kendi elleriyle iyi olanı yaparak emek versin; böylece ihtiyacı olanla paylaşacak bir şeyi olsun. 29  Ağzınızdan hiç kötü söz çıkmasın. İşitenler yararlansın diye, ihtiyaca göre, başkalarının gelişmesine yarayacak olanı söyleyin. 30  Tanrı'nın Kutsal Ruhu'nu kederlendirmeyin. Kurtuluş günü için o Ruh'la mühürlendiniz. 31  Her kötü niyetle birlikte her türlü kin, öfke, kızgınlık, bağrışma ve iftira sizden uzak olsun. 32  Birbirinize karşı iyi yürekli, şefkatli olun. Tanrı sizi Mesih'te bağışladığı gibi, siz de birbirinizi bağışlayın.
AÇIKLAMA: Mesih’in ev halkında yer alan her imanlının eski yaradılışı üzerinden sıyırıp atması ve Tanrı’nın sağladığı yeni yaradılışı giyinmesi gerektiğini gördük. Yine de bu öğreti, çoğumuz için hala havada kalıyor o yüzden Elçi Pavlus bazı pratik örneklerle bunu pekiştiriyor. Örneğin, çoğumuz çocukluğumuzdan beri yalan söylemişizdir. Peki yalan tam olarak nedir? Yalan gerçeği yansıtmayan her şeydir. Bu tanımlamaya göre iftira, dedikodu, yağ çekmek ve abartılı konuşmak da yalan sınıfına girer. Davranışlarımızla da yalan söyleriz. Örneğin rüşvet, torpil, kopya çekmek veya kendimizi farklı yansıtmak da yalanın farklı çeşitleridir. Yalan sadece bizim kültürümüzde değil her ulusun kanseridir. En başta Şeytan Adem ve Havva’ya yalan söyleyerek günaha sürükledi o yüzden Kutsal Kitap İblis’i ‘Yalanın Babası’ olarak tasvir eder (Yuhanna 8:44). Mesih ise Tanrı’nın gerçeği olarak tanımlanır (Yuhanna 14:6). Eskiden İblis’in köleleri olarak yaşayan bizler için yalan hayatımızın vazgeçilmez demir başıydı. Ancak Mesih’e geldiğimizde Rab artık yalanı üzerimizden atıp gerçeğe adanmamızı istiyor.
Sonra öfkeye geçiyoruz. Rab öfkeyi tümden yasaklamıyor ancak önemli bazı şartlar koyuyor. Belirli yanlış bir duruma öfkelenmek gerekirse günah işlememeye dikkat etmeliyiz. Mesih bile belirli durumlarda din bilginlerinin ikiyüzlülüğüne karşı öfkelenmek zorunda kaldı ama asla günah işlemedi (Matta 23). Aynı zamanda öfkemizin üzerine fazla vakit geçmesine izin vermemeliyiz. Yani durum her neyse bir an evvel çözmek lazım ki İblis’in yüreğimizde kin tohumlarını ekmesine müsaade etmeyelim. Genel olarak öfkenin imanlının hayatında yeri yoktur (Yakup 1:19-20). Ardından Pavlus hırsızlık örneğini de verir. Hırsızlık demek kendine ait olmayan ve sahibinin izni olmadan her hangi bir şeyi almak ya da kullanmak demek. Bu halde hırsızlık sadece para çalmak değil her türlü sahtekarlığı içerir: kaçak elektrik kullanmak, KDV’den kaçınmak ya da iş yerinde tembellik yapmak. Hepimiz bir tür hırsızlık yapmışızdır ama Rab’bin Sözü bizi kendi emeğimizle geçinmemiz gerektiğini öğretir. Hatta mümkünse kazandıklarımızla ihtiyacı olanla paylaşmayı da önerir. Bu üç örnekte eskiden bize doğal gelen yalan, öfke ve hırsızlık gibi alışkanlıkları hayatımızdan çıkartıp yerine Tanrı’ya yaraşır kutsal davranışlar sergilememizi ister.
Şimdi Pavlus özellikle kullandığımız sözlere değinmek istiyor. Yakup insanın en çok ağzıyla günah işlediğini tespit eder (Yakup 3:2). Böylece bizler yeni bir yaratık olmak istiyorsak ağzımıza gem vurmayı öğrenmeliyiz. Nitekim İsa Mesih ağzımızdan çıkan her boş söz için yargılanacağımızı belirtir (Matta 12:36). Burada Elçi Pavlus kullanacağız sözler için üç önemli kural verir: Ağzımızdan çıkan sözler işitenler için 1. Yararlı, 2. İhtiyaçlarına göre ve 3. Bina edici olmalı. Başka türlü düşünmeden konuştuğumuzda sadece karşımızdaki insanları değil, içimizdeki Kutsal Ruh’u da kederlendiriyoruz. Sonuç olarak çocukluğumuzdan beri içimizde barındırdığımız kin, öfke ve her tür çekememezliği kökünden söküp yerine Tanrı’nın sevgisini ve şefkatini ekmeliyiz. Çünkü biz artık İblis’in köleleri değiliz. Biz Tanrı’nın çocuklarıyız dolayısıyla Mesih’in örneği doğrultusunda herkese karşı iyi yürekli olmalıyız. Tanrı’nın yeni yaratıkları olarak O’nun kutsallığına yaraşır bambaşka bir yaşantı sergilemeliyiz.
Ekim 3
YENİ KİMLİK
Efesliler 5:1-7
1  Bunun için, sevgili çocukları olarak Tanrı'yı örnek alın. 2  Mesih bizi nasıl sevdiyse ve bizim için kendisini güzel kokulu bir sunu ve kurban olarak nasıl Tanrı'ya sunduysa, siz de öylece sevgi yolunda yürüyün. 3  Aranızda fuhuş, pislik ya da açgözlülük anılmasın bile. Kutsallara yaraşmaz bu. 4  Aranızda açık saçıklık, budalaca konuşmalar, bayağı şakalar da olmasın. Bunlar size yakışmaz. Bunun yerine şükredin. 5  Şunu kesinlikle bilin ki, fuhuş yapanın, pisliğe düşkün olanın ya da putperest demek olan açgözlü kişinin, Mesih'in ve Tanrı'nın Egemenliği'nde mirası yoktur. 6  Hiç kimse sizi boş sözlerle aldatmasın. Bu şeylerden ötürü Tanrı'nın gazabı söz dinlemeyenlerin üzerine gelir. 7  Onun için böyleleriyle oturup kalkmayın.

AÇIKLAMA: Bu kısımda Elçi Pavlus bize bağışlanan yeni kimliği açıklar. Tabii kimlik kartımızdan söz etmiyor çünkü Tanrı onunla ilgilenmiyor. O’nun bakış açısında bu dünyada sadece iki tür insan var: Tanrı oğulları ve İblis oğulları. Aslında Tanrı’nın suretinde yaratılan ilk insanlar, Adem ve Havva, O’nun manevi çocukları olarak dünyaya geldiler. Tanrı’yla mükemmel bir ilişkiye sahiptiler. Ama bu güzel aileyi çok kıskanan Şeytan ilişkilerini bozmak için araya girdi. İlk atalarımızı Baba Tanrı’ya karşı kışkırtarak buyruğunu çiğnemelerini sağladı. Böylece İblis’in günahına ortak olan insanın Tanrı’yla olan ilişkisi koptu ve yerine Şeytan’ın kölesi oldu. Bu durum sadece kendini sefahate veren insanlar için değil. İsa Mesih günündeki dindar insanlara şunu söyledi: ‘Siz babanız İblis’tensiniz’ (Yuhanna 8:44). Bunun en basit göstergesi hepimizin her gün işlediğimiz günahlar. Ama İsa Mesih bu durumu düzeltmek için geldi. Yine Yuhanna’da Mesih’in adına iman edenlerin hepsine Tanrı’nın çocukları olma hakkı verildiğini okuyoruz (1:12). Bu şekilde her Mesih imanlısına yeni bir kimlik veriliyor, o Tanrı’nın çocuğudur artık.
Şimdi Pavlus’un Efeslilere yazdıklarına dönünce onların artık Tanrı’nın çocukları olduklarını hatırlatır. Ama Tanrı’nın çocukları olarak da Göksel Babamıza layık bir yaşam sürmemiz gerek. Çünkü Tanrı’nın ev halkına dahil olmak beraberinde hem ayrıcalıklar hem de sorumluluklar getirir. Bir örnek verelim: Bir gün sokakta gördüğünüz dilenci bir çocuğa acıyıp evinize getirdiğinizi farz edin. Anne babası olmadığını öğrenince onu evlat edinmeye karar verirsiniz. Ona şık elbiseler giydirip en güzel okula yazdırırsınız. Çocuk tabi bu olağanüstü merhametinize çok sevinir. Ama kısa bir süre sonra yeni evladınızın sizden para çalıp okulu kaytardığını öğrenirsiniz. Bu durumda ne yaparsınız? Eminim çok üzülürsünüz ve çocuğu karşınıza oturtup evinizde kalmanın bazı kuralları olduğunu anlatırsınız. O artık sokak çocuğu olarak değil, sizin evladınız olarak davranmalı. Benzer şekilde artık Tanrı çocukları olan bizler O’nun ev kurallarına dikkat etmeliyiz.
Tanrı’nın evinin en önemli kuralı sevmektir. Tanrı’yı sevdiğimiz gibi bütün insanları sevmeye gayret göstermemiz gerek. Bu konuda en büyük örneğimiz de Tanrı Oğlu İsa Mesih’in kendisidir. Kendi yürüdüğü ve bize gösterdiği sevgi yolundan yürümemizi istiyor. Aynı zamanda eski hayatımızdan kalma kötü alışkanlıklarımızın Tanrı’nın evinde yeri yoktur. Dünyada yaygın olan şehvet olsun, açgözlülük olsun, bunların kutsallar arasında konuşulması bile uygun değil. Dahası açık saçık fıkralar, budalaca konuşmalar ve benzer pis mevzuların şakası bile olamaz. Neden? Çünkü Kilise Tanrı’nın ev halkıdır ve her davranışımız Babamıza yakışmalı. Bir diğer neden de bunları yapan insanların Tanrı’nın gazabına uğrayacağı gerçeği. Rab’bin Sözü böylelerinin çok büyük cezalara çarpılacağını belirtir (Romalılar 1:18-32). Dolayısıyla imanlı olarak bizler onlara katılırsak onların cezalarına da ortak olma tehlikesini yaşarız. Başka yerde böyle yaşayan bir imanlının kiliseden kovulup Şeytan’a teslim edilmesi gerektiğini de söyler (1.Korintliler 5). İşte bu yüzden Elçi Pavlus tüm bu pislikleri üzerimizden atıp yeni kimliğimiz doğrultusunda Güzel Babamızın sevgisine yaraşır bir hayat benimsemeye davet eder.
Ekim 4
IŞIKTA YAŞAMAK
Efesliler 5:8-21
8  Bir zamanlar karanlıktınız, ama şimdi Rab'de ışıksınız. Işık çocukları olarak yaşayın. 9  Çünkü ışığın meyvesi her iyilikte, doğrulukta ve gerçekte görülür. 10  Rab'bi neyin hoşnut ettiğini ayırt edin. 11  Karanlığın meyvesiz işlerine katılmayın. Tersine, onları açığa çıkarın. 12  Karanlıktakilerin gizlice yaptıklarından söz etmek bile ayıptır. 13  Işığın açığa vurduğu her şey görünür. 14  Çünkü görünen her şey ışıktır. Bunun için şöyle deniyor: ‹‹Uyan, ey uyuyan! Ölümden diril! Mesih sana ışık saçacak.›› 15  Öyleyse nasıl yaşadığınıza çok dikkat edin. Bilgelikten yoksun olanlar gibi değil, bilgeler gibi yaşayın. 16  Fırsatı değerlendirin. Çünkü yaşadığımız günler kötüdür. 17  Bunun için akılsız olmayın, Rab'bin isteğinin ne olduğunu anlayın. 18  Şarapla sarhoş olmayın, bu sizi sefahate götürür. Bunun yerine Ruh'la dolun: 19  Birbirinize mezmurlar, ilahiler, ruhsal ezgiler söyleyin; yürekten Rab'be ezgiler, mezmurlar okuyun; 20  durmadan, her şey için Rabbimiz İsa Mesih'in adıyla Baba Tanrı'ya şükredin; 21  Mesih'e duyduğunuz saygıdan ötürü birbirinize bağımlı olun.
AÇIKLAMA: Mektubun bu kısmında Elçi Pavlus Mesih imanlılarının sergilemeleri gereken yeni yaşamı adım adım gösteriyor. Eski ve yeni hayatımızı karanlık ve ışık olarak tasvir eder. Mesih’i tanımadan önce bizler karanlıktaydık der. Karanlık derken Şeytan’ın yeryüzündeki maddi ve manevi hükümranlığını kastediyor (Efesliler 6:12) İsa Mesih bu karanlığı dağıtmaya geldi (Yuhanna 1:4-9). Ama insanlar dünyanın ışığı olan Mesih’i kabul etmek yerine karanlığı sevdiler (Yuhanna 3:19-20). Ancak İsa’ya inanan herkes karanlıktan kurtulup Mesih’in kurmakta olduğu yeni egemenliğe kavuşur (Koloseliler 1:12-14). Böylece Mesih imanlıları olarak karanlığı tümden bırakıp Tanrı’nın ışığında yürümeye çağrılıyoruz (1.Yuhanna 1:5-7). Yine de karanlığa hapsolmuş bu dünyada fiziksel olarak da olsa yaşamak zorundayız, o halde karanlığından nasıl sıyrılacağız? Pavlus öncellikle bizi karanlığın işlerini ayırt etmeye çağırır. Bunu yapmak için kendimize sormamız gereken soru şu: Yaptığım şey Rab’bi hoşnut ediyor mu? Yaptığımız her şeyi ve söylediğimiz her sözü bu süzgeçten geçirdiğimiz zaman neyin doğru ve yanlış olduğunu ayırt edebiliriz. Bugüne kadar genellikle olaylara benlik gözünden baktık ama Tanrı’nın gözünden baktığımızda çok farklı bir manzara belirir. Ama dikkat edersek Rab sadece karanlık işlerini bırakmamızı değil, gerektiğinde onları açığa vurmamızı da ister. Bunu yapmak bazen büyük cesaret ister ama dünyanın ışığı ve tuzu olacaksak, bunu yapmak zorundayız.
İncil’e göre dünyadaki insanlar uyuşmuş bir vaziyettedirler, Mesih inanlısı ise artık karanlığa ait değil, o yüzden ayık ve uyanık olmalı (1.Selanikliler 5:4-7). Bu karanlığın en belirgin özelliklerinden biri insanları bilgisizce yaşamaya sevk etmesidir. İnsanların çoğu egolarını tatmin etmeye ve karınlarını doyurmaya bakıyor. Bir tek bu hayatta mutlu olmaya çalışıyorlar, ama ötesini düşünmek bile istemiyorlar. Rab’bin Sözü ise bizi bilgece yaşamaya çağırır. Tanrı’nın önümüze koyduğu her fırsatı mükemmel bir şekilde değerlendirmeye özendir. Aslında karşılaştığımız her olay harika fırsatlara gebedir yeter ki onları Tanrı’nın gözleriyle değerlendirelim. Yine de Rab’bi hoşnut eden nedir sorusu bize yol gösterecektir. Evde olsun, işte olsun her ortamda neyin Rab’bi yücelttiğini düşünerek hareket etmeliyiz. Şunu unutmamalıyız ki hiç bir sözümüz ya da davranışımız boş değildir. Böylece bizler artık günübirlik bencil bir şekilde değil, Rab’bi ön plana koyarak yaşamalıyız.
Son olarak Pavlus bizi Kutsal Ruh’la dolmaya davet eder. Bazıları için bu çelişki gibi görünebilir çünkü İncil’e göre Kutsal Ruh’un imanlıda bulunması şarttır zaten (Romalılar 8:9). O halde Pavlus’un kastettiği nedir? Aslında Pavlus’un bunu şaraba benzetmesi bize önemli bir ipucu veriyor. Biri fazla şarap kaçırdığı zaman nasıl ki kontrolünü kaybediyorsa Pavlus hayatımızın kontrolünü Kutsal Ruh’un ellerine bırakmamızı istiyor. Yani bir kontrol meselesidir. Evet, Kutsal Ruh her imanlının içindedir ne var ki çoğu zaman bizi tümden yönettiğini söyleyemeyiz. Tanrı’nın hayatımızda olmasını istiyoruz ama hayatımızın kontrolünü kendisine devretmekten çekiniyoruz. Ancak ışıkta yaşamanın sırrı tam budur. Tanrı’nın Ruh’unun her gün bizi yönetmesine izin verirsek o zaman tam anlamıyla pak ve kutsal bir yaşantı sahibi olacağız. Dahası hayatımız O’nun sevinciyle dolacak ve durmadan ezgiler, mezmurlar ve ilahiler söyleyerek Tanrı’mıza şükredeceğiz. Esas mutlu hayat kendi benliğimize uymak değil, hayatımızı Kutsal Ruh’un önderliğinde yaşamaktır.
Ekim 5
EVLİLİĞİN ORİJİNALİ
Efesliler 5:22-33
22  Ey kadınlar, Rab'be bağımlı olduğunuz gibi, kocalarınıza bağımlı olun. 23  Çünkü Mesih bedenin kurtarıcısı olarak kilisenin başı olduğu gibi, erkek de kadının başıdır. 24  Kilise Mesih'e bağımlı olduğu gibi, kadınlar da her durumda kocalarına bağımlı olsunlar. 25  Ey kocalar, Mesih kiliseyi nasıl sevip onun uğruna kendini feda ettiyse, siz de karılarınızı öyle sevin. 26  Mesih kiliseyi suyla yıkayıp tanrısal sözle temizleyerek kutsal kılmak için kendini feda etti. 27  Öyle ki, kiliseyi üzerinde leke, buruşukluk ya da buna benzer bir şey olmadan, görkemli biçimde kendine sunabilsin. Amacı kilisenin kutsal ve kusursuz olmasıdır. 28  Aynı biçimde kocalar da karılarını kendi bedenleri gibi sevmelidir. Karısını seven kendini sever. 29  Hiç kimse hiçbir zaman kendi bedeninden nefret etmemiştir. Tersine, onu besler ve kayırır; tıpkı Mesih'in kiliseyi besleyip kayırdığı gibi. 30  Çünkü bizler O'nun bedeninin üyeleriyiz. 31  ‹‹Bunun için adam annesini babasını bırakıp karısına bağlanacak, ikisi tek beden olacak.›› 32  Bu sır büyüktür; ben bunu Mesih ve kiliseyle ilgili olarak söylüyorum. 33  Size gelince, her biriniz karısını kendisi gibi sevsin. Kadın da kocasına saygı göstersin.
AÇIKLAMA: Bundan sonraki kısımda Elçi Pavlus aile ve iş hayatımıza girer. Anlaşılan şu ki inancımız sadece Pazar günleri için değil ya da yalnızca bizi şahsi olarak ilgilendirmez. Tanrı’nın bize Mesih aracılığıyla sağladığı kutsallık hayatımızın tümünü ve etrafımızdaki herkesi olumlu yönden etkilemeli. En başta en yakınımızdaki eşimizle olan ilişkimize şekil verip bereket kaynağı olmalı. Evlilik dünyamızın en kadim ve kutsal kurumudur. İnsan ilk yaratıldığı günde daha günah işlemeden önce, Rab Adem için mükemmel bir eş hazırladı ve ilk nikâhı kendisi kıydı. Evlilik Tanrı’nın fikridir. Ne var ki bu günlerde insanlar evlilik kurumunu kendi düşüncelerine göre değiştirmeye çalışıyorlar. Oysa ki Tanrı’nın baştan beri onayladığı evlilik şudur: Bir adam ile bir kadın ömür boyu birlikte olup sevgi ve sadakatle geçinmeli. Elçi Pavlus’un bu bölümde yazdığı sözler kendi özel yorumları değil esas bizi Tanrı’nın orijinal evlilik şablonuna geri çağırıyor.
	Kutsal Kitap erkekle kadının Tanrı’nın gözünde eşit olduğunu öğretir, nitekim her ikisi Tanrı’nın benzerliğinde yaratıldı (Yaratılış 1:27). Aynı zamanda bu eşitliğin çerçevesinde farklı tabiatlarımızın ve rollerimizin olduğu aşikardır. En basit olarak erkek kadın gibi doğum yapamaz; bu kutsal görev kadına bağışlanmıştır. Erkeğe verilen görev ise çalışarak ailesinin ihtiyaçlarını karşılamak ve onları korumaktır. Evliliğe gelince baştan beri Tanrı belirli bir düzen kurdu. Erkeği ilk önce yaratarak onu baş ve önder atadı. Kadın ise onu tamamlayandır (1.Korintliler 11:3). Bu yüzden kadın, Tanrı’nın kurmuş olduğu bu hiyerarşiye saygısından ötürü, kocasına boyun eğmeli. Erkek ise eşine her yönden sahip çıkmalı ve onu fedakar bir şekilde sevmeli. Hatta Pavlus erkeğin eşini kendi bedeninin bir parçası olarak görmesi gerektiğini hatırlatır. Bunun nedeni Tanrı’nın ilk evliliği kurarken söylediği sözlere dayanır: ‘Adam annesini babasını bırakıp karısına bağlanacak ve ikisi tek beden olacak’ (Yaratılış 2:24). Erkek eşine bu şekilde bakarsa onu ezmesi ya da hor görmesi imkansızdır. Tersine sağlıklı bir evlilikte karı koca her konuyu karşılıklı konuşur ve birlikte karar verirler. Erkek olması gerektiği gibi eşine sevgi gösterirse kadın doğal olarak ona saygı duyacaktır. Böylece sevgi ile saygı birbirini tetikleyerek hiç durmayan bir devridaim yaratır.
	Bu bölümde Elçi Pavlus aynı zamanda Mesih’le Kilise arasındaki ilişkiye değinir. Kilise topluluğunu Mesih’in gelinine benzeten bir kaç ayet daha var (2.Korintliler 11:2, Vahiy 19:7). İsa Mesih imanlılar için canını feda ederek günahlarını bağışladı ve onları kendisine bağladı. Yakında bir gün yeryüzüne geldiğinde Kilise’yi yanına alacaktır ve bir daha ayrılmayacağız (Yuhanna 14:1-3). Pavlus erkeklere Mesih’in bu olağanüstü sevgisini örnek gösterir. Kadınlara ise Kilise’nin bağlılığını örnek gösterir. İsa Mesih Kilisesi için kendini nasıl feda ettiyse kocalar da eşlerini o derecede sevmeli. Kilise de Mesih’e nasıl bağlıysa kadınlar kocalarına da o derecede bağlı olmalı. Pavlus’un dediği gibi Mesih’le Kilise arasındaki ilişkinin sırrı çok büyüktür ama evli olanlar için çok önemli bir emsal teşkil ediyor. Dolayısıyla kocaların sevmesi olsun kadınların boyun eğmesi olsun, bunlar keyfimize kalmış kararlar değil. Bunu yaptığımızda Mesih’i yansıtıyor, ya da yansıtmıyoruz. Ayrıca bunu Tanrı’nın kurmuş olduğu evlilik düzenine olan saygımızdan dolayı yapmalıyız. Dahası, evliliğin ancak bu şekilde doğru düzgün yürüdüğünü unutmamalıyız. Yaratan’ın dediğinin dışında çıkarsak ancak kendimize zarar veririz. Ama gerçekten mutlu bir evlilik istiyorsak orijinal şablonuna uymamız gerek.
Ekim 6
AİLE HAYATI
Efesliler 6:1-4
1  Ey çocuklar, Rab yolunda anne babanızın sözünü dinleyin. Çünkü doğrusu budur. 2-3  ‹‹İyilik bulmak, yeryüzünde uzun ömürlü olmak için annene babana saygı göstereceksin.›› Vaat içeren ilk buyruk budur. 4  Ey babalar, siz de çocuklarınızın öfkesini uyandırmayın. Onları Rab'bin terbiye ve öğüdüyle büyütün.
AÇIKLAMA: Bu kısımda Rab Elçi Pavlus doğrudan imanlı çocuklara hitap eder. Anne babalarının sözünü dinlemeleri gerektiğini vurguladıktan sonra ebeveynlerinin sorumluluklarına da değinir. Aile kavramı temel ve hayati önem taşıyan bir konudur. Nitekim aile Tanrı’nın icadıdır, ne var ki modern çağda nerdeyse tümden eriyip kayboluyor. Dünyevi hayatın hızlı temposuyla sürüklenen anne babalar çocuklarını televizyonun önünde başı boş bırakıp birbirinden tamamen kopuk yaşıyorlar. Büyüklerini neredeyse tanımayan çocuklar bu defa onlarla nasıl geçinmeleri gerektiği konusunda en ufak fikre sahip değiller. Rab’bin Sözü ise çocukların anne babalarının sözünü dinleyip her açıdan saygılı ve itaatkar olmaları gerektiğini belirtir. Verilen sebep de çok önemli: çünkü doğrusu budur! Ne yazık ki herkesin kendi doğrusunu öne sürdüğü bugünlerde, insanlar doğru ve yanlış ayrımını yapamaz oldular. Her zaman duyduğumuz, ‘Senin için doğru neyse odur’, lafı aslında çok yanlış ve vahim sonuçlara yol açar. Bir doğru vardır o da Tanrı’nın doğrusu. İkinci olarak Pavlus itaatkâr olmanın beraberinde getirdiği bereketleri sıralar: 1.İnsan iyilik bulur, 2. İnsanın ömrü daha uzun olur. Sonuç olarak çocuklar aile yuvasında itaat etmeyi öğrenmezlerse dışarıda pek hayırlı vatandaşlar olacaklarını düşünemeyiz.
	Şimdi anne babalarının tarafına döneriz ki esas iş onlarla başlar. Pavlus özellikle babalara seslenir çünkü genellikle ev ve aile işlerinden kopup bağımsız yaşamaya çalışan onlardır. Çocuk yetiştirme işi hem babaya hem de anneye düşer. Evladın öfkesini uyandırmayın derken Pavlus anne babanın son derece sabırlı ve şefkatli olması gerektiğini vurgular. Çocuğun yüreği çok hassas, ağır laflar ve aşırı şiddet onları bir anda tümden kırabilir. Aynı zamanda onu kendi haline bırakmak da çok tehlikeli. Tanrı’nın Sözü çocuğumuzu Rab’bin terbiyesi ve öğüdüyle büyütmemiz gerektiğini vurgular. Bu iki olgu birbirini dengeler. Öğütler yani doğru öğretiş ve nasihatler çok önemlidir ama gerektiğinde fiziksel terbiye de o kadar da kritik bir rol oynuyor. Yasanın Tekrarı 6:7’de Rab buyruklarını evimizde her fırsatta dile getirerek çocuklarımıza benimsetip yüreklerine adeta kazdırmamız gerektiğini belirtir. Tanrı’nın doğrularını çocuklarımıza devamlı ve düzenli bir şekilde öğretmeye gayret etmeliyiz. Örneğin, sabah kahvaltıya oturduğumuzda onlarla birlikte Kutsal Kitap’tan bir paragraf okuyup günün etkinlikleri ve her birinin kişisel işleri için dua edebiliriz. Zamanla bu öğretiler çocuğun kişiliğini ve karakterini sağlam bir şekilde bina edecektir.
	Ancak sadece sözlü eğitimle yetinmemeliyiz. Süleyman’ın dediğine göre ‘akılsızlık çocuğun öz yapısındadır, değnekle terbiye edilirse akılsızlıktan uzaklaşır’ (S.Özdeyişleri 22:15). Buna benzer daha bir çok ayette bilge kral Süleyman fiziksel terbiyeyi çocuklarımızdan esirgemememiz gerektiğini belirtir (13:24, 23:13-14, 29:15,17). Bu tür terbiyede çok ama çok dikkat etmemiz gerekiyor ki çocuğumuzun onurunu kıracak ya da bedenine zarar verecek bir hamle yapmayalım. Aslında fiziksel terbiyeyi sevgiyle yaptığımız sözlü eğitiminin bir uzantısı olarak görmekte fayda var. Öncellikle evde çocuklarımıza yapmaları ve yapmamaları gereken şeyleri öğretmemiz gerekir. Sonra bu kurallara uymadıkları taktirde nasıl bir cezayla karşılaşacaklarını önceden bildirmeliyiz. Bilerek yanlış yaptıklarında belirttiğimiz cezayı tutarlı bir şekilde uygulamalıyız. Cezaları da her çocuğun yaşını ve suçunu göz önünde bulundurarak vermeliyiz. Son olarak her ceza verdiğimizde çocuğa onu ne kadar sevdiğimizi ve bunu onun iyiliği için yaptığımızı hatırlatmalıyız. Çünkü terbiye bir sevgi eylemidir. Çocuklarımızı sevdiğimiz için cezalandırıyoruz. Nitekim Tanrı’nın kendisi çocukları olan bizleri aynı şekilde terbiye eder (İbraniler 12:7-11).
Ekim 7
İŞ HAYATI
Efesliler 6:5-9
5  Ey köleler, dünyadaki efendilerinizin sözünü Mesih'in sözünü dinler gibi saygı ve korkuyla, saf yürekle dinleyin. 6  Bunu, yalnız insanları hoşnut etmek isteyenler gibi göze hoş görünmek için yapmayın. Mesih'in kulları olarak Tanrı'nın isteğini candan yerine getirin. 7  İnsanlara değil, Rab'be hizmet eder gibi gönülden hizmet edin. 8  Çünkü ister köle ister özgür olsun, herkesin yaptığı her iyiliğin karşılığını Rab'den alacağını biliyorsunuz. 9  Ey efendiler, siz de kölelerinize aynı biçimde davranın. Artık onları tehdit etmeyin. Onların da sizin de Efendiniz'in göklerde olduğunu ve insanlar arasında ayrım yapmadığını biliyorsunuz.
AÇIKLAMA: Bu son bölümlerde gördüğümüz gibi hayatımızın her alanı, her ilişkimiz Tanrı için önemlidir. Bazı Hristiyan bir tek Pazar günlerini Rab’be adar ve haftanın kalan bakiyesini kendilerine ait sanırlar. Yani kilisedeki ruhsal hayatlarını sıradan ‘dünyevi’ hayatlarından ayırırlar. Ancak böylesi bir ayırım bizi ikiyüzlülüğe sürükleyebilir. Aslında Tanrı hayatımızın tümünde bizimle birlikte olup kutsallığını etkinleştirmek istiyor. Bir çoğumuz için hayatımızın en büyük bölümü iş yerinde geçer. O yüzden özellikle o ortamda Rab’bi yüceltip hoşnut etmeyi öğrenmek çok önemlidir. En başta şunu unutmamalıyız ki Tanrı’nın gözünde ‘sıradan’ diye bir iş yoktur; O hayatımızı bir bütün olarak gözetler. Üstelik ilk Adem yaratıldığında Tanrı onu Aden Bahçesinde çalışmak üzere yarattı (Yaratılış 2:15). Demek ki çalışmak hiç de olağan bir iş değil, tersine çok kutsal bir görevdir. Ancak daha sonra insan günah işlediğinde çalışmak zahmetli bir hüsrana döndü. Ama Mesih imanlısı olarak Tanrı’nın insana verdiği bu sorumluluğu yeniden keşfedip kutsayabiliriz. İşte bu ayetlerde Elçi Pavlus iş hayatımıza yeni bir perspektif sunar.
	Bu ayetlerde kölelerin patronlarına boyun eğmeleri gerektiğini belirtir ama bu bizde bazı soru işareti uyandırır: İncil kölelik olayını meşrulaştırıyor mu? Aslında öncellikle Pavlus’un yaşadığı dönemde köleliğin bizim genellikle akla getirdiğimiz Afrika köleliğinden çok farklı olduğunu bilmeliyiz. Kutsal Kitap’ın döneminde bazı köleler savaş sonucunda esir olup zorla çalıştırıldı. Ama çoğu köle bildiğimiz hizmetkardan farksızdı. Hatta bazı köleler evi yönetir, hemşirelik yapar ya da efendinin çocuklarını eğitirdi. Birçok köle kendi isteğiyle köle olurlardı (M.Çıkış 21:1-11). Örneğin aşırı borçlanan biri zengin bir ailenin hizmetine girip bir süreliğine kölesi sayılırdı. Yine de başka bir ayette Pavlus mümkünse imanlıların bu tür bağlayıcı ilişkilerden özgür olmalarını tavsiye eder (1.Korintliler 7:21-23). Dolayısıyla burada kölelere yazılanı her tür patron işçi ilişkisine uyarlayabiliriz. Pavlus öncellikle saf bir yürekle itaat etmemizi ister. Yalnızca söz dinlemek değil bunu Mesih’e yaraşır bir tutumla yapmak da önemlidir. Bunu sadece iş konumunda yükselmek için ya da patronumuzun gözüne girmek için değil Tanrı’ya olan saygımızdan ötürü yapmalıyız. Bu ayetlerde Pavlus her ne işle meşgul olursak olalım esas Tanrı için çalıştığımızı belirtmeye çalışıyor. Çoğumuz ‘Patronum daha iyi olsa ya da farklı biri olsa her şey çok farklı olur’ diye düşünürüz. Ama işin püf noktası da bu: Eğer patronumuz olarak İsa Mesih’i görürsek o zaman iş tümden değişir. İşte Pavlus her işimizi Tanrı adına yapmamızı önerir, çünkü günün sonunda yaptığımızın karşılığını Kendisinden alacağız. Böylece bir kölenin işi bile yürekten ve Tanrı’ya yaraşır bir şekilde yapılırsa kutsal ve soylu bir göreve dönüşür.
	Son ayette Pavlus iş veren imanlılara da yönelir. Onların da gerçek Patron Göklerin Rab’bi olduğunu hatırlatarak işçilerine haksızlık etmemelerini buyurur. Hatta imanlı patron bu iş imkanı fırsat bilip işçilerine Tanrı’nın sevgisini göstermek için kullanabilir. Sonuçta son yargıda Tanrı küçük büyük, patron işçi ayrımı yapmayacaktır. Ancak kime çok imkan verildiyse ondan daha büyük hesap sorulacaktır. Bazı patronlar gerçekten zalimce davranabilir ve işçilerini ezebilir. Hatta bazen sırf inancımızdan dolayı iş yerinde zulüm görebiliriz. Bu durumda Elçi Petrus şikayetimizi Tanrı’ya havale etmemizi tavsiye eder. Hatta haksız yere acı çektiğimizde buna Tanrı bilinciyle katlanırsak O’nu hoşnut ettiğimizi de hatırlatır (1.Petrus 2:18-19). Sonuç olarak ister patronumuz iyi olsun ister olmasın, ister işimiz güzel olsun ister olmasın, her ne iş yaparsak yapalım bunu Tanrı için yaptığımızda çok daha keyifli geçeceğinden ve ödülümüzü kendisinden alacağımızdan emin olabiliriz (Koloseliler 3:17).
Ekim 8
RUHSAL MÜCADELE
Efesliler 6:10-20
10  Son olarak Rab'de, O'nun üstün gücüyle güçlenin. 11  İblis'in hilelerine karşı durabilmek için Tanrı'nın sağladığı bütün silahları kuşanın. 12  Çünkü savaşımız insanlara karşı değil, yönetimlere, hükümranlıklara, bu karanlık dünyanın güçlerine, kötülüğün göksel yerlerdeki ruhsal ordularına karşıdır. 13  Bu nedenle, kötü günde dayanabilmek, gerekli her şeyi yaptıktan sonra yerinizde durabilmek için Tanrı'nın bütün silahlarını kuşanın. 14-15  Böylece, belinizi gerçekle kuşatmış, göğsünüze doğruluk zırhını takmış ve ayaklarınıza esenlik Müjdesi'ni yayma hazırlığını giymiş olarak yerinizde durun. 16  Bunların hepsine ek olarak, Şeytan'ın bütün ateşli oklarını söndürebileceğiniz iman kalkanını alın. 17  Kurtuluş miğferini ve Ruh'un kılıcını, yani Tanrı sözünü alın. 18  Her türlü dua ve yalvarışla, her zaman Ruh'un yönetiminde dua edin. Bu amaçla, bütün kutsallar için yalvarışta bulunarak tam bir adanmışlıkla uyanık durun. 19  Ağzımı her açtığımda bana gerekli söz verilsin diye benim için de dua edin; öyle ki, Müjde'nin sırrını cesaretle bildirebileyim. 20  Uğruna zincire vurulmuş durumda elçilik ettiğim Müjde'yi gerektiği gibi cesaretle duyurabilmem için dua edin.
AÇIKLAMA: Son olarak Pavlus bizi ruhsal bir boyuta çıkartıp çoğu zaman gözden kaçırdığımız ama hayati önem taşıyan kozmik bir mücadeleyi göstermek istiyor. Gerçek şu ki biz bu evrende yalnız değiliz. İçinde yaşadığımız kainat şuan bile savaş halindedir. Bu kozmik mücadele çoğunlukla cinlerle melekler arasında geçiyorsa da biz tam ortasındayız, çünkü bizim için mücadele ediyorlar! Etrafımızda gördüğümüz diğer tüm sorunlar ve savaşlar aslında bu ruhsal savaşın yankılarıdırlar. Hamdolsun Rab bu konuda bizi yalnız bırakmıyor. Burada bu konuyla ilgili çok net talimatlar görebiliyoruz. Göreceğimiz gibi bize düşen görev Şeytanı avlamak, ona saldırmak değil, tersine Rab’bin silahlarını kuşanıp yerimizde dimdik durmaktır.
	Her mücadele olduğu gibi öncellikle düşmanımızı iyice analiz etmemiz gerek. İnsanlar yaşadıkları sorunların kaynağı olarak ya başka insanları ya da devleti gösterir oysa ki tüm adaletsizliklerin ve kötülüklerin asıl sebebi İblis’tir. Günah onunla başladı ve tüm insanlara bulaştı. Tarihin başlangıcından beri Şeytan insanları Tanrı’ya karşı ayaklandırmaya çalışıyor ve ne yazık ki çoğunlukla başarılı oldu. Ama Rab, İsa Mesih’i göndererek, İblis’i bozguna uğrattı ve bizi esaretinden kurtardı (İbraniler 2:14-15). Ama Mesih dönene kadar mücadele sürüyor. O yüzden Pavlus bizi Tanrı’nın kutsal silahlarını kuşanmaya çağırır. Yine de bu savaşın belirli bir devlete ya da insana karşı değil İblis ve ruhsal ordularına karşı olduğunu unutmamalıyız. Şeytan’ın emrinde binlerce kötü ruh (cinler) var ve bunlar kendilerine müsaade eden insanları yönlendirmek ve mümkünse yok etmek için uğraşırlar. İblis özellikle Mesih imanlılarını da hedef alır (1.Petrus 5:8). Ancak Rab’be bağlı kaldığımız sürece ve bize sağladığı ruhsal silahları kuşandığımız takdirde bize dokunamazlar (1.Yuhanna 5:18).
	Peki bahsettiği silahlar nelerdir? Aslında bunlar insanlara zarar verecek türden değil, bunlar kendimizi kötülükten koruyup Rab’bin mücadelesini sürdürmek için verilen ruhsal silahlardır. Roma’da tutuklu bulunan Pavlus, büyük olasılıkla yanında hazırda duran Romalı bir askerin silah takımını örnek göstererek, günlük olarak nasıl korunmamız gerektiğini öğretir:
Belimizi kuşatmak– Gerçek – Geçmişte aklımıza yerleştirilen İblis’ten kalma tüm yalanları söküp yerlerine Mesih’in gerçeklerini koymamız gerek. Savaş önce aklımızda başlar (1.Petrus 1:13, Filipililer 4:8).
Göğsümüze zırh takmak – Doğruluk – Yüreğimizi korumak için Mesih’in doğruluğunu ve kutsallığını her gün giyinmemiz gerek (Efesliler 4:23-24).
Ayaklarımıza ayakkabı – Müjde – Müjdeyi anlatmak için her zaman hazır ve istekli olmamız gerekir (1.Petrus 3:15).
Kalkan – İman – Şeytan’ın fırlattığı okları, yalan yanlış düşünceler ve tuzakları, karşılamak için daima Rab’be dayanıyor olmalıyız (1.Petrus 5:8-9).
Miğfer – Kurtuluş – Aklımızı koruyan kuvvetli bir kurtuluş güvencesine sahip olmamız gerekiyor. Ayrıca sürekli olarak kurtuluş umudumuzu yani Mesih’in yakındaki dönüşünü anımsamak gerek (1.Selanikliler 5:8).
Kılıç – Tanrı’nın Sözü – Şeytan’a karşılık vermek üzere tek silahımız Tanrı’nın Sözüdür – onu çok iyi kullanmayı bilmemiz gerekir (2.Timoteos 2:15).
Dua – Sonuçta ve belki hepsinden en önemlisi Komutanımız olan Rab ile sağlam ve kesintisiz bir irtibat sahibi olmamız gerekiyor (Koloseliler 4:2).
Son olarak şunu vurgulamamız gerek ki bu silahların etkili olması için onların hepsini devamlı olarak kuşanmalıyız. Aklımıza yerleşen yalanları her gün üzerimizden atıp, günahlarımızı itiraf ederek Mesih’in kutsallığına bürünmeliyiz. Düzenli olarak Rab’bin Sözünü okuyup dua ederek Rab’be olan bağlılığımızı güçlendirmeliyiz ve her fırsatta müjdeyi yaymalıyız. Asker gibi her daim İblis’in saldırılarına karşı ayık ve uyanık olmalıyız. Rab zaferi şimdiden elde etti ancak Mesih Kral olarak dönene kadar bu yüce mücadeleyi kutsal özveriyle sürdürmeliyiz (2.Timoteos 4:7).
Ekim 9
SON SELAMLAR
Efesliler 6:21-24
21  Nasıl olduğumu, ne yaptığımı sizin de bilmeniz için sevgili kardeşimiz, Rab'bin güvenilir hizmetkârı Tihikos size her şeyi bildirecektir. 22  Kendisini bu amaçla, durumumuzu iletmesi ve yüreklerinize cesaret vermesi için size gönderiyorum. 23  Baba Tanrı'dan ve Rab İsa Mesih'ten kardeşlere imanla birlikte esenlik ve sevgi diliyorum. 24  Tanrı'nın lütfu Rabbimiz İsa Mesih'i ölümsüz sevgiyle sevenlerin hepsiyle birlikte olsun.
AÇIKLAMA: Mektubun sonuna gelince hapisten yazan Elçi Pavlus Efesli kardeşlerin kendisi için ne kadar kaygı çektiklerini bilerek kişisel durumunu mektubu taşıyan Tihikos kardeşten öğrenebileceklerini söylüyor. O dönemde bir mektubun Roma’dan Efes’e gitmesi haftalar sürebilir. Büyük olasılıkla Efesliler en son Pavlus’tan haber alalı aylar geçmişti. Onun Yeruşalim’de tutuklanıp Sezar’ın önüne çıkmak üzere Roma’ya gittiğini biliyorlardı. Doğal olarak kendisi için çok endişelendiler ve Tihikos’u durumunu sormak için göndermişler. Ancak ne ilginçtir ki Pavlus cevabında kendisinden bahsetmek yerine Efes Kilisesini yüreklendirmek ve bina etmek için bu mektubu yazdı. Kendisi için bir tek dua etmelerini istiyor. Özellikle her fırsatta Mesih’in müjdesini daha cesur ve etkin bir şekilde duyurması için dua etmelerini istiyor. Kendi durumu için hiç bir kaygı çekmiyor yalnızca müjdenin yayılması ve kiliselerin güçlenmesini istiyor. Belli ki Pavlus durumu ne olursa olsun tek bir şeye odaklanmıştır, o da Mesih’in sevgisini yaymak. 2.Korintliler 5:14’de belirttiği gibi Pavlus’u her gün motive eden olağanüstü gerçek Mesih’in sevgisidir. Ne mutlu Pavlus gibi Tanrı’nın sevgisiyle yanıp tutuşanlara. Böylece Pavlus Rabbimiz İsa Mesih’i ölümsüz sevgiyle sevenlere esenlik dileyerek mektubunu noktalar.
Çok kısa süren bu mektupta Elçi Pavlus’un değindiği konuları bir daha akla getirdiğimizde, esasen Kutsal Ruh’un bize ne kadar harika bir hazineyi bıraktığını anlıyoruz. Başta Tanrı’nın Kilise için ezelden beri tasarladığı mükemmel plana baktık. Kilise dediğimiz topluluğun esas İsa Mesih’e inan ve Tanrı’nın ev halkı arasında yer alan tüm herkesten oluştuğunu gördük. Sonra ise kilisenin her üyesinin topluluğa ne şekilde katkıda bulunması gerektiğini ve kendi hayatını Tanrı’nın düzenine uygun hale getirmesi gerektiğini gördük. Son olarak da Mesih’in, hayatımızın her alanında ve her ilişkisinde nasıl etkin olması gerektiğini anladık. Neticede Tanrı’ya olan sevgimiz ve Mesih’e olan imanımız hayatımızın tümünü yeniden şekillendirdiği gibi içinde yaşadığımız dünyayı da olumlu yönden değiştirmeli. İşte gerçek Kilise Mesih’in bu sevgisiyle hareket eden Tanrı’nın ailesidir.
Ekim 10
RAB’BİN İYİLİKLERİ
Mezmur 102 ve 103
102:1  Ya RAB, duamı işit, Yakarışım sana erişsin. 2  Sıkıntılı günümde yüzünü benden gizleme, Kulak ver sesime, Seslenince yanıt ver bana hemen. 3  Çünkü günlerim duman gibi yok oluyor, Kemiklerim ateş gibi yanıyor. 4  Yüreğim kırgın yemiş ot gibi kurudu, Ekmek yemeyi bile unuttum. 5  Bir deri bir kemiğe döndüm Acı acı inlemekten. 6  Issız yerlerdeki ishakkuşunu andırıyorum, Viranelerdeki kukumav gibiyim. 7  Gözüme uyku girmiyor, Damda yalnız kalmış bir kuş gibiyim. 8  Düşmanlarım bütün gün bana hakaret ediyor, Bana dil uzatanlar adımı lanet için kullanıyor. 9-10  Kızıp öfkelendiğin için Külü ekmek gibi yiyor, İçeceğime gözyaşı katıyorum. Beni kaldırıp bir yana attın. 11  Günlerim akşam uzayan gölge gibi yitmekte, Ot gibi sararmaktayım. 12  Ama sen, sonsuza dek tahtında oturursun, ya RAB, Ünün kuşaklar boyu sürer. 13  Kalkıp Siyon'a sevecenlik göstereceksin, Çünkü onu kayırmanın zamanıdır, beklenen zaman geldi. 14  Kulların onun taşlarından hoşlanır, Tozunu bile severler. 15  Uluslar RAB'bin adından, Yeryüzü kralları görkeminden korkacak. 16  Çünkü RAB Siyon'u yeniden kuracak, Görkem içinde görünecek. 17  Yoksulların duasına kulak verecek, Yalvarışlarını asla hor görmeyecek. 18  Bunlar gelecek kuşak için yazılsın, Öyle ki, henüz doğmamış insanlar RAB'be övgüler sunsun. 19  RAB yücelerdeki kutsal katından aşağı baktı, Göklerden yeryüzünü gözetledi, 20  Tutsakların iniltisini duymak, Ölüm mahkûmlarını kurtarmak için. 21-22  Böylece halklar ve krallıklar RAB'be tapınmak için toplanınca, O'nun adı Siyon'da, Övgüsü Yeruşalim'de duyurulacak. 23  RAB gücümü kırdı yaşam yolunda, Ömrümü kısalttı. 24  ‹‹Ey Tanrım, ömrümün ortasında canımı alma!›› dedim. ‹‹Senin yılların kuşaklar boyu sürer! 25  ‹‹Çok önceden attın dünyanın temellerini, Gökler de senin ellerinin yapıtıdır. 26  Onlar yok olacak, ama sen kalıcısın. Hepsi bir giysi gibi eskiyecek. Onları bir kaftan gibi değiştireceksin, Geçip gidecekler. 27  Ama sen hep aynısın, Yılların tükenmeyecek. 28  Gözetiminde yaşayacak kullarının çocukları, Senin önünde duracak soyları.››
103:1  RAB'be övgüler sun, ey gönlüm! O'nun kutsal adına övgüler sun, ey bütün varlığım! 2  RAB'be övgüler sun, ey canım! İyiliklerinin hiçbirini unutma! 3  Bütün suçlarını bağışlayan, Bütün hastalıklarını iyileştiren, 4  Canını ölüm çukurundan kurtaran, Sana sevgi ve sevecenlik tacı giydiren, 5  Yaşam boyu seni iyiliklerle doyuran O'dur, Bu nedenle gençliğin kartalınki gibi tazelenir. 6  RAB bütün düşkünlere Hak ve adalet sağlar. 7  Kendi yöntemlerini Musa'ya, İşlerini İsrailliler'e açıkladı. 8  RAB sevecen ve lütfedendir, Tez öfkelenmez, sevgisi engindir. 9  Sürekli suçlamaz, Öfkesini sonsuza dek sürdürmez. 10  Bize günahlarımıza göre davranmaz, Suçlarımızın karşılığını vermez. 11  Çünkü gökler yeryüzünden ne kadar yüksekse, Kendisinden korkanlara karşı sevgisi de o kadar büyüktür. 12  Doğu batıdan ne kadar uzaksa, O kadar uzaklaştırdı bizden isyanlarımızı. 13  Bir baba çocuklarına nasıl sevecen davranırsa, RAB de kendisinden korkanlara öyle sevecen davranır. 14  Çünkü mayamızı bilir, Toprak olduğumuzu anımsar. 15  İnsana gelince, ota benzer ömrü, Kır çiçeği gibi serpilir; 16  Rüzgar üzerine esince yok olur gider, Bulunduğu yer onu tanımaz. 17-18  Ama RAB kendisinden korkanları sonsuza dek sever, Antlaşmasına uyan Ve buyruklarına uymayı anımsayan soylarına adil davranır. 19  RAB tahtını göklere kurmuştur, O'nun egemenliği her yeri kapsar. 20  RAB'be övgüler sunun, ey sizler, O'nun melekleri, O'nun sözünü dinleyen, Söylediklerini yerine getiren güç sahipleri! 21  RAB'be övgüler sunun, ey sizler, O'nun bütün göksel orduları, İsteğini yerine getiren kulları! 22  RAB'be övgüler sunun, Ey O'nun egemen olduğu yerlerdeki bütün yaratıklar! RAB'be övgüler sun, ey gönlüm!
AÇIKLAMA: Hepimiz zaman zaman bir kenara atılmış gibi hissediyoruz. Görevimizi monoton bir şekilde yapıyoruz ama sanki Tanrı bile bizi umursamıyor gibi hislere de kapılabiliyoruz. Günlerimiz güneşin gölgesi gibi hemen geçiyor, duman gibi çabucak yok oluyor. Peki bu durumda ne yapabiliriz? Benzer durumda olan mezmurcu yakarışını RAB’be yükseltir. Çünkü Tanrı’nın varlığını hissedemese de onun sesini dinlediğini biliyor. Bir yandan yaşadığı yalnızlığın kökünde kendi bazı hataların yattığının de farkındadır. Ama RAB bizi isyanlarımızdan dolayı ne kadar terbiye etse de bizden asla vazgeçmez. O bizim gibi değişken değildir ve sevgisinden asla dönmez. Yakup’un yazdığı gibi ‘Kendisinde değişkenlik ya da döneklik gölgesi’ dahi yoktur (Yakup 1:17). RAB’bin tahtı göklerde sabit olduğu gibi Tanrı’nın karakteri de sabittir. Şimdilik RAB’bin halkı eziyet çekse de bir gün yapılan tüm yanlışları düzeltecek ve adalet sağlayacaktır. Şimdilik seçtiği Siyon terk edilmiş ise de yakında bir gün RAB ona yeniden sevecenlik gösterecektir. Yakında bir gün RAB baştan beri vaat ettiği görkemli egemenliğini yeryüzünde kuracaktır. İsa Mesih göklerden bulutlar içinde görünecek ve Yeruşalim’e inecektir. O zaman Siyon’u yeniden kuracak ve RAB’bin sözü Yeruşalim’den çıkacak (Yeşaya 2). Mesih atası Davut’un tahtına oturarak görkemli krallığını sürdürecektir. Böylece yeryüzündeki bütün halklar O’nun önünde toplanacak ve adını yüceltecektir (Zekeriya 14). İşte bu egemenliğin temeli çoktan atılmıştı. Dünyanın temelleri tümden sarsılsa da Tanrı’nın, Mesih’in Krallığı ile ilgili planı günü geldiğinde yerli yerine oturacaktır.
Sırada Davut’un güzel bir duası var. RAB’bini öven Davut öncellikle iyiliklerini unutmamamız gerektiğini belirtir. Tanrı’nın iyilikleri listesinin başında, bizi bağışlaması yer alır. RAB hem ruhsal hem de fiziksel durumlarımıza nice kez şifalı ellerini uzattı. Bizi kaç defa ölümden kurtardı bilemeyiz ancak şunu biliyoruz ki hak ettiğimizden çok daha büyük bir merhametle karşı karşıyayız. Çocukluğumuzdan beri bize o kadar büyük bir lütuf gösteriyor belki de sayarak bitiremeyiz. RAB günahlarımızdan dolayı bize zaman zaman terbiye uygulamak zorunda kalsa da bize olan sevgisi bir zerre eksilmez. Şunu da biliyoruz ki yeri geldiğinde RAB’bin gazabına uğrasak da hak ettiğimizden çok az bir cezaya uğruyoruz. O suçlarımızın tam karşılığını vermiyor. Aslında tamamını İsa Mesih bizim yerimize çekti. Böylece Mesih’e inanarak günahlarımızın getirdiği gazaptan kurtuluyoruz (Romalılar 3:21-25; 1. Yuhanna 2:1,2). Burada güzel bir kaç cümlede RAB’bin sevginin ne denli büyük ve kapsamlı olduğunu görebiliyoruz: ‘Gökler yeryüzünden ne kadar yüksekse, kendisinden korkanlara karşı sevgisi de o kadar büyüktür.’ Göklere gelince yeryüzünden sonsuz denecek kadar yüksektir. Günümüzün üstün teknolojisiyle bile kocaman evrenimizin sınırlarına ulaşmış değiliz. Benzer şekilde Tanrı’nın sevgisinin ne denli geniş ve uzun, yüksek ve derin olduğunu anlamaya gücümüz asla yetmez (Efesliler 3:16-19). Bir babanın çocuğuna karşı sevgisi ne kadar engin ise benzer şekilde de RAB bize sevecenliğini hep gösterir.
Yine de tüm bu ayetlerde yazılanların ‘kendisinden korkanlar’ için geçerli olduğunu belirtir. RAB iyiliklerini tüm insanlara gösterir ama kurtuluş armağanını ancak sevgisine sığınanlara bağışlar. Sevgisini de İsa Mesih’in bizim yerimize çarmıha gerilmesinde kanıtladı (1.Yuhanna 3:16; 4:7-11). Mesih bizim günahlarımıza karşılık canını verdi böylece O’na iman ederek isyanlarımızın gazabından kurtulmuş oluyoruz. Mezmurcunun da yazdığı gibi ‘Doğu batıdan ne kadar uzaksa, o kadar uzaklaştırdı bizden isyanlarımızı.’ Ne harika bir ifade! Doğu ve Batı ebediyen ters istikamette ilerler. Benzer şekilde RAB iman edenlerin günahları adeta yok etti. Peki RAB bunu neden yaptı? Kendi gayretimizle kurtulsaydık daha iyi olmaz mıydı? Sorun şu ki bizim gayretimiz asla yeterli olmadı, olamazdı da. Dahası ayette belirttiği gibi RAB mayamızı bilir ve yalnızca toprak olduğumuzu anımsar. İnsanın ömrü kırda yetişen ot gibi. İlk baharda filizlenir ama çok geçmeden solup gider. Ama insan RAB’bin gözünde değerlidir, o kadar ki onu kurtarmak için Oğlunu verdi. Sonuç olarak biz de mayamızı kabul etsek ve RAB’bin bağışlayıcı sevgisine sığınsak iyi ederiz. Böylece bir gün Mesih yeryüzüne döndüğünde biz de göksel ordularıyla birlikte sevinip sonsuza dek coşacağız.
Ekim 11
PAVLUS’UN SEVİNCİ
1.Selanikliler 1:1-10
1  Pavlus, Silvanus ve Timoteos'tan Baba Tanrı'ya ve Rab İsa Mesih'e ait olan Selanik kilisesine selam! Sizlere lütuf ve esenlik olsun.
2-3  Dualarımızda sizleri anıyor, her zaman hepiniz için Tanrı'ya şükrediyoruz. İmanın ürünü olan etkinliğinizi, sevgiye dayanan emeğinizi ve Rabbimiz İsa Mesih'e bağladığınız umuttan kaynaklanan dayanıklılığınızı Babamız Tanrı'nın önünde durmadan anıyoruz. 
4  Tanrı'nın sevdiği kardeşlerim, sizleri O'nun seçtiğini biliyoruz. 
5  Çünkü yaydığımız Müjde size yalnız sözle değil, kudretle, Kutsal Ruh'la ve büyük güvenle ulaştı. Nitekim aranızdayken sizin yararınıza nasıl yaşadığımızı bilirsiniz. 
6  Siz de büyük sıkıntılara karşın, Kutsal Ruh'un verdiği sevinçle Tanrı sözünü kabul ederek bizi ve Rab'bi örnek aldınız. 
7  Böylece Makedonya ve Ahaya'daki bütün imanlılara örnek oldunuz. 
8  Rab'bin sözü sizden yayıldı. Tanrı'ya imanınızın haberi yalnız Makedonya ve Ahaya'ya değil, her yere ulaştı. Artık bizim bir şey söylememize gerek kalmadı. 
9  Çünkü herkes bizi ne kadar iyi karşıladığınızı anlatıp duruyor. Yaşayan gerçek Tanrı'ya kulluk etmek, O'nun ölümden dirilttiği ve bizleri gelecek gazaptan kurtaran Oğlu İsa'nın göklerden gelişini beklemek üzere putlardan Tanrı'ya nasıl döndüğünüzü anlatıyorlar.
AÇIKLAMA: Pavlus Selanikli kardeşlerle gurur duyuyordu. Çünkü karşılaştıkları büyük baskılar ve zulümlere karşın İsa Mesih’e olan sadakatlerinden taviz vermediler. İlk Pavlus ve Silas (Silvanus) Selanik’e uğradıklarında bir kaç hafta boyunca Yahudilerin havrasında müjdeyi duyurdular. Yahudilerin bazısı iman ettiyse de öteki uluslardan iman eden çok sayıda kişi vardı, özellikle ileri gelen kadınlardan (Elç.İşleri 17:4). Bunu gören Yahudiler onları kıskandı ve Pavlus’la arkadaşlarını şehirden kovmak için büyük bir kargaşa çıkardılar. Böylece Pavlus’la Silas apar topar Selanik’i terk etmek zorunda kaldılar. İlerleyen aylarda Pavlus doğal olarak Selanikli kardeşlerin başına gelenleri çok merak etti. Durumlarını öğrenmek için yol arkadaşlarından biri genç Timoteos’u yanlarına gönderdi ve bir süre sonra ondan iyi haberler aldı. Her şeye rağmen Selanik topluluğu ayaktaydı, dahası, her geçen gün daha da güçleniyordu ve bölgedeki diğer topluluklara da büyük teşvik kaynağı oluyordu.
	Mektubun girişinde Timoteos’tan güzel haberler dinleyen Pavlus’un olağanüstü sevincine tanık oluyoruz. Çünkü her gün dua ettiği Selanikli kardeşleri beklediğinden daha güçlü ve sadık çıkmışlardı. İlk ayetlerde Pavlus onlardaki iman, umut ve sevgiyi dile getiriyor. Ancak bu nitelikler havada kalmış şeyler değil, pratik hayata geçmiş etkin ve güçlü unsurlara dönüşmüştü. İmanları ve sevgileri büyük etkinlik kazanıp güçlü bir umutla sonuçlanmıştı. Bundan gerçek bir imanın doğru işlerle, hakiki sevginin güzel amellerle taçlanması gerektiğini anlıyoruz, yoksa sözde iman hiç bir işe yaramıyor (Yakup 2:14-26). Aynı şekilde gerçekten Mesih’in müjdesini kabul eden imanlının hayatında Kutsal Ruh’un etkinliği görülmesi gerekir. Ne yazık ki günümüzde bir çok kişi yalnız ‘sözle’ imanlıdır çünkü hayatlarında Kutsal Ruh’un hiç bir belirtisi yoktur (1.Korintliler 12:7). Ama gerçekten iman ettiysek Kutsal Ruh bizi içten değiştirmeye başlar ve hayatımızda gözle görülür bir fark yaratmaya başlar.
	Sonra Pavlus bir az nostaljik bir şekilde Selanikli kardeşlerin kendisini nasıl kabul ettiklerini hatırlar. Müjdeyi kabul ettikleri ilk günden itibaren sıkıntılara maruz kalmalarına rağmen Selanikli imanlılar Rab’bi ve Elçi Pavlus’u her konuda örnek almaya başladılar. Sonrasında da Selanik Topluluğu bölgedeki diğer topluluklara da harika bir örnek sergileyip büyük teşvik kaynağı oldular. Çünkü herkes onlardaki büyük değişimi görebiliyordu. Eskiden putperestçe yaşayan oradaki insanların Mesih’e iman ettikten sonra ne denli farklılaştıklarını gözlemlediler. İşte burada müjdenin gücünü görebiliyoruz. Selanik’te gerçekleşen bu mucize Pavlus’un eseri değildi, Kutsal Ruh’un işiydi. Onları ayakta tutan, her yönden değiştiren ve tüm bölgeye örnek bir topluluk yapan Kutsal Ruh’tu. Aynı şekilde bugün aynı Kutsal Ruh her birimizin hayatında ve topluluğunda etkinliğini göstermek istiyor. Kendisine tam olarak teslim olursak bizi her yönden değiştirip, herkesin gıptayla bakacağı kutsal bir Mesih ailesi yapacak güçtedir.

Ekim 12
PAVLUS’UN YÜREĞİ
1.Selanikliler 2:1-20
1  Kardeşler, size yaptığımız ziyaretin boşa gitmediğini siz de biliyorsunuz. 
2  Bildiğiniz gibi, daha önce Filipi'de eziyet görmüş, aşağılanmıştık. Ama şiddetli karşı koymalara rağmen, tanrısal Müjde'yi size duyurmak için Tanrımız'dan cesaret aldık. 
3  Çağrımız yalana ya da kirli bir amaca dayanmıyor; bunun hileli bir yönü de yoktur. 
4  Tersine, Tanrı tarafından Müjde'yi emanet almaya layık görüldüğümüz için, insanları değil, yüreklerimizi sınayan Tanrı'yı hoşnut edecek biçimde konuşuyoruz. 
5  Bildiğiniz gibi, hiçbir zaman pohpohlayıcı sözlerle ya da açgözlülüğü örten bir maskeyle gelmedik. Tanrı buna tanıktır. 
6  İnsanlardan -ne sizden ne başkalarından- gelecek övgünün peşinde de değildik. 
7  Mesih'in elçileri olarak size ağırlığımızı hissettirebilirdik. Ama çocuklarını bağrına basan bir anne gibi size şefkatle davrandık. 
8  Sizlere öylesine gönülden bağlanmıştık ki, sizinle yalnız Tanrı'nın Müjdesi'ni değil, kendi canlarımızı da paylaşmaya razıydık. Çünkü sizi o denli çok sevdik! 
9  Evet, kardeşler, nasıl uğraşıp didindiğimizi anımsarsınız. Hiçbirinize yük olmamak için gece gündüz çalıştık, Tanrı'nın Müjdesi'ni size duyurduk. 
10 İman eden sizlere karşı davranışımızın ne denli kutsal, adil, kusursuz olduğuna siz tanıksınız; Tanrı da buna tanıktır. 
11  Bildiğiniz gibi, bir baba çocuklarına nasıl davranırsa, her birinize öyle davrandık. 
12  Sizi yüreklendirdik, teselli ettik; sizleri egemenliğine ve yüceliğine çağıran Tanrı'ya yaraşır biçimde yaşamaya özendirdik. 
13  Tanrı'ya sürekli şükretmemiz için bir neden daha var: Tanrı sözünü bizden duyup kabul ettiğiniz zaman bunu insan sözü olarak değil, gerçekte olduğu gibi, Tanrı sözü olarak benimsediniz. Siz imanlılarda etkin olan da bu sözdür. 
14  Çünkü kardeşler, siz Tanrı'nın Yahudiye'de bulunan ve Mesih İsa'ya bağlı olan kiliselerini örnek aldınız. Onların Yahudiler'den çektiği sıkıntıların aynısını siz de kendi yurttaşlarınızdan çektiniz. 
15-16 Rab İsa'yı ve peygamberleri öldüren, bize de zulmeden Yahudiler'dir. Öteki uluslardan olanlarla konuşmamızı ve böylece onların kurtulmasını engellemekle Tanrı'nın hoşnutsuzluğuna yol açıyor ve bütün insanlara karşı geliyorlar. Böylece durmadan günahlarına günah katıyorlar. Sonunda Tanrı'nın gazabına uğradılar.
17  Kardeşler, kısa bir süre için düşüncede olmasa da bedende sizden ırak düştük. Ama büyük bir özlemle yüzünüzü yeniden görmek için çok çaba gösterdik. 
18  Evet, yanınıza gelmek istiyorduk. Hele ben Pavlus, bunu birkaç kez istedim. Ama Şeytan bize engel oldu. 
19  Umudumuz, sevincimiz kimdir? Rabbimiz İsa geldiğinde O'nun önünde övüneceğimiz zafer tacı nedir? Siz değil misiniz? 
20  Evet, övüncümüz ve sevincimiz sizsiniz.
AÇIKLAMA: Bu bölümde Pavlus’un Selanikli kardeşlere ne kadar büyük bir yürek taşıdığını görüyoruz. Belli ki aralarından kovduktan sonra Yahudiler Pavlus ile ilgili pek çok iftira dolu söylenti yaydılar, o yüzden baştan beri onlara karşı nasıl davrandığını hatırlatmak ister burada. Selanik’e gelmeden önce Pavlus ile Silas Filipi şehrinde bayağı hırpalandılar. Dayak yiyip hapse atıldılar. Yine de Rab geceleyin bir deprem yaratarak onları da gardiyanı da kurtardı. Ertesi gün ayrılıp yollarına devam ettiler. Başlarına gelen büyük sıkıntılara rağmen Selanik’e varınca yine de büyük cesaretle müjdeyi duyurmaya devam ettiler. Bazılarının yaptığı gibi ya da ileri sürdükleri gibi, Pavlus’la arkadaşları hizmetlerini hiç bir zaman yalana ya da kirli bir amaca dayandırmadılar. Dahası işlerini insanların gözüne girmek için değil, hep Tanrı’nın beğenisini kazanmak için yaptılar. Daha çok kişi kazanmak için ya da yanlarına çekmek için hiç bir zaman pohpohlayıcı sözlere ya da yöntemlere başvurmadılar. Çünkü onlar Tanrı’dan başka kimsenin övgüsü peşinde değildiler. Kısacası Yahudilerin ve günümüzde de bazılarının iddia ettiği gibi Pavlus müjdeyi kişisel bir çıkar için asla kullanmadı.
	Ardından Pavlus onlara ilk geldiğinde nasıl yaklaştığını anımsatır. Yeri geldiğinde Pavlus Selanikli kardeşlere bir anne şefkatiyle yaklaştı. Onlara sadece Mesih’in gerçeklerini öğretmekle kalmayıp kendi canını da paylaşıyordu. Anlaşılan çok kısa bir sürede aralarında çok güçlü bir sevgi bağı oluştu. Tabi ki bu süre zarfında Pavlus’un kişisel ihtiyaçları da vardı ama bu konuda hiç bir zaman Selanikli kardeşlere yük olmak istemedi. Aksine kendi elleriyle gece gündüz çalışmayı tercih ederdi. Böylece kendileri de Pavlus’un ne denli samimi ve dürüst davrandığına şahit oldular. Aynı zamanda, Pavlus yeri geldiğinde Baba gibi de davranırdı, yani Selanikli kardeşleri cesaretlendirip Rab’be yaraşır bir hayat sürmelerine teşvik oluyordu. Baba gibi onlara doğru yolu göstererek, yeri geldiğinde disiplin uygulardı, yeri geldiğinde kucaklardı. Aslında bu ayetlerde kilisede hizmet edenlerin sergilemesi gerek tutumu çok net bir şekilde görebiliyoruz. Özellikle tutarlı ve dengeli bir yaklaşımın önemini fark edebiliyoruz. Her zaman yufkalı yürekli olmamak lazım, gerektiğinde Rab’bin terbiyesini göstermekten çekinmemeliyiz. Fakat sonuç olarak yaptığımız her şey sevgi çerçevesinde gerçekleşmelidir.
	Sonraki ayetlerde Pavlus Selanikli kardeşlerin sergiledikleri olgunluğu över. Pavlus’u ilk dinlediklerinden beri sözlerini her hangi bir insanın sözü olarak değil doğrudan Tanrı’dan gelen sözler olarak kabul ettiler. Neticede karşılaştıkları tüm zulümlere karşı ayakta kalmalarının önemli faktörlerinden biri de Rab’bin Sözüne olan bağlılıklarıydı. Çünkü ardından akıllarını karıştırmaya çalışan sahte öğretmenler de geldi. Bunlar onlara müjdeyi ileten Pavlus’u eleştirdiler. Ama Selanikliler buna aldırmadılar çünkü kabul ettikleri müjdenin Pavlus’un sözü değil Tanrı’nın Sözü olduğuna emindiler. İşte bu yüzden Pavlus onlarla gurur duyuyor. Nitekim insanların kendisi hakkında ne düşündükleri hiç umurunda değildi. Ama kardeşlerinin ayakta kalması her şeyden daha önemliydi. İşte Mesih’e uygun bir önderin yüreği böyle olur.

Ekim 13
PAVLUS’UN AVUNTUSU
1.Selanikliler 3:1-13
1-3  İşte bu özleme daha fazla dayanacak halimiz kalmayınca Atina'da yalnız bırakılmaya razı olduk ve Mesih'in Müjdesi'ni yayan Tanrı emektaşı kardeşimiz Timoteos'u yanınıza gönderdik. Bu sıkıntılardan ötürü kimse sarsılmasın diye sizi imanda güçlendirip yüreklendirmesini istedik. Sıkıntılardan geçmek için belirlendiğimizi siz de biliyorsunuz. 
4  Çünkü sıkıntı çekeceğimizi size önceden, daha yanınızdayken söylemiştik. Bildiğiniz gibi, öyle oldu. 
5  Bu nedenle ben de daha fazla dayanamadım; acaba Ayartıcı bir yolunu bulup sizi ayarttı mı, emeğimiz boşa mı gitti diye iman durumunuzu öğrenmek için Timoteos'u gönderdim.
6  Ama yanınızdan henüz dönen Timoteos, imanınıza, sevginize ilişkin bize güzel haberler getirdi. Bizi her zaman iyi anılarla hatırladığınızı, sizi görmeyi özlediğimiz kadar sizin de bizi özlediğinizi söyledi. 
7  Bu nedenle kardeşler, bütün çile ve sıkıntılarımız arasında, imanınızdan ötürü sizinle teselli bulduk. 
8  Çünkü siz Rab'be bağlı kalırsanız, biz asıl o zaman yaşarız. 
9 Tanrımız'ın önünde sizden ötürü büyük sevinç duymaktayız. Buna karşılık Tanrımız'a sizin için yeterince nasıl şükredebiliriz? 
10  Sizinle yüz yüze görüşmek, iman konusundaki eksiklerinizi tamamlamak için gece gündüz var gücümüzle dua ediyoruz. 
11  Babamız Tanrı'nın kendisi ve Rabbimiz İsa size kavuşmamız için yolumuzu açsın! 
12  Rab birbirinize ve bütün insanlara beslediğiniz sevgiyi, bizim size beslediğimiz sevgi ölçüsünde çoğaltıp artırsın! 
13  Öyle ki, Rabbimiz İsa bütün kutsallarıyla geldiğinde, Babamız Tanrı'nın önünde kutsallıkta kusursuz olmanız için yüreklerinizi pekiştirsin.
AÇIKLAMA: Mektubun başından beri Elçi Pavlus’un Selanikli kardeşlerine duyduğu büyük özleme tanık olduk. Yahudilerin dedikodu ve baskıları yüzünden Selanik’ten ayrıldıktan sonra Pavlus yakınında bulunan Veriya kentine doğru devam etti. Orada yine havrada müjdeyi duyurmaya başladı fakat kısa bir süre sonra Selanik’ten gelen bazı Yahudilerin ortalığı karıştırması sonucunda Pavlus yine kaçmak zorunda kaldı. Bazı kardeşler onu Atina’ya götürdü ama takım arkadaşları geride kaldı. Bu sırada Selanik topluluğu için büyük kaygı çeken Pavlus yol arkadaşı Timoteos’a Selanik’e gitmesi için talimat gönderdi. Atina’da zorlu bir süreç geçirdikten sonra Pavlus Korint’e devam etti ama Selanikli kardeşlerini çok merak ediyordu. Acaba ‘Ayartıcı’ yani Şeytan onlara saldırıp tüm emeklerini boşa mı çıkartmıştı?
	Aslında Pavlus onların başına ve kendi başına gelen sıkıntılara hiç şaşırmıyordu. Hatta onlara baştan beri ‘sıkıntılardan geçmek için belirlendiklerini’ belirtmişti. Bununla ne demek istedi? Pavlus her yerde herkese Mesih’in müjdesini duyuruyordu ama iman etmek isteyenleri her zaman uyarırdı: İsa Mesih’in yolu çetindir! (bkz. Elç.İşleri 14:22). Mesih’in kendisi de ardından gelmek isteyenleri benzer şekilde temkin ederdi (Luka 14:25-33). İlk kilisenin tarihine baktığımızda pek çok açıdan sıkıntı çektiklerini görebiliyoruz: Kimi zaman Yahudi yetkililerden kimi zaman Roma devletinden zorluk yaşadılar. Peki Mesih’i izlemek neden bu kadar zor olsun? Yani kötü bir şey yapmıyoruz ki? Aslında bunun kökünde ruhsal savaş yatıyor. Mesih’e iman edip yolundan yürümeye başladığımızda biz İblis’e rest çekmiş oluruz. Şeytan’ın bakış açısından bizler kaçağız o yüzden bizi Tanrı’ya kaptırmamak için bizi geri çekmek ya da en azında düşürmek için elinden geleni yapar. Aksi taktirde Mesih uğruna baskılara dayandıkça, her türlü denemenin üstesinden geldikçe imanda daha da güçleniriz. İşte bu yüzden Rab İblis tarafından sınanmamıza izin verir ki gerçekten kendisine ait olanlar belli olsun.
	Selanik topluluğuna gelince onlar Şeytan’ın denemesini büyük başarıyla atlatmışlardı. Selanik’ten henüz dönen Timoteos onların her şeye rağmen Rab’be sadık kaldıklarını anlattığında Pavlus için büyük teselli kaynağı oldu. Hatta onların imanından resmen yeni bir soluk aldığını belirtir: ‘Çünkü siz Rab’be bağlı kalırsanız, biz asıl o zaman yaşarız.’ Bu güzel haberlere karşın Pavlus’un yüreği şükranla dolup taşıyor. Tabi yakında yanlarına dönebilmek için Pavlus hala fırsat kolluyor. Ama şimdilik yanlarında olmazsa da Rab’bin gücüyle dimdik durduklarını duymak ona büyük avuntu oldu. Sonuç olarak Rab’bin sona kadar onları pekiştireceğine güveni vardır. Bizler de zaman zaman sıkıntılara maruz kalan kardeşler için endişelenebiliriz. Bu durumlarda Pavlus’un yaptığı gibi her şeyden çok İblis’in bütün baskılarına ve oyunlarına karşı direnebilmeleri için dua etmeliyiz. Çünkü Şeytan fiziksel olarak bize bir zarar verse bile önemli olan ruhsal olarak sonuna kadar güçlü durmamızdır. Gerçekten de kardeşlerimizin Mesih’te dimdik durduklarını duymaktan daha harika bir müjde yoktur.

Ekim 14
KUTSAL BİR YAŞAM
1.Selanikliler 4:1-12
1  Kardeşler, nasıl yaşamanız, Tanrı'yı nasıl hoşnut etmeniz gerektiğini bizden öğrendiniz. Nitekim öyle yaşıyorsunuz. Son olarak bu konuda daha da ilerlemeniz için Rab İsa adına size rica ediyor, yalvarıyoruz. 
2  Rab İsa'nın yetkisiyle size hangi buyrukları ilettiğimizi biliyorsunuz. 
3  Tanrı'nın isteği şudur: Kutsal olmanız, fuhuştan kaçınmanız, 
4-5  her birinizin, Tanrı'yı tanımayan uluslar gibi şehvet tutkusuyla değil, kutsallık ve saygınlıkla kendine bir eş alması 
6  ve bu konuda haksızlık edip kardeşini aldatmamasıdır. Daha önce de size söylediğimiz, sizi uyardığımız gibi, Rab bütün bu suçlardan ötürü insanları cezalandıracaktır. 
7  Çünkü Tanrı bizi ahlaksızlığa değil, kutsal bir yaşam sürmeye çağırdı. 
8  Dolayısıyla bu çağrıyı reddeden kişi insanı değil, size Kutsal Ruhu'nu veren Tanrı'yı reddetmiş olur. 
9  Kardeşlik sevgisi konusunda kimsenin size bir şey yazmasına gerek yoktur. Çünkü Tanrı size birbirinizi sevmeyi öğretti. 
10  Gerçekte bütün Makedonya'daki kardeşlerin hepsini seviyorsunuz. Kardeşler, size rica ediyoruz, bu konuda daha da ilerleyin. 
11  Size buyurduğumuz gibi, sakin bir yaşam sürmeyi, kendi işinize bakmayı, ellerinizle çalışmayı amaç edinin. 
12  Öyle ki, kimseye muhtaç olmadan öbür insanların önünde saygın bir yaşam süresiniz.
AÇIKLAMA: Bu bölümde Pavlus bir kilise için en temel olan buyrukları vurgular: Kutsallık ve Kardeşlik Sevgisi. Kilise topluluğu çok kalabalık ve harika armağanlarla donatılmış olabilir fakat bu iki konuda güçlü değilse sınıfta kalır. Aslında Elçi Pavlus bu konularda kendi hayatında çok şeffaf bir örnek sergiledi. Selanikli kardeşler de onun emsaline çoğunlukla uydular ama yine de Pavlus bu temel buyrukların önemini vurgulamadan geçmek istemiyor. Hatta kutsallığa gelince çok net bir şekilde ‘Tanrı’nın isteği budur!’ diyor. İmanlılar bazı konu hakkında Tanrı’nın isteği midir değil midir tartışabilir fakat bazı konular çok açık ve nettir, ahlaksızlık bunlardan biridir. Pavlus imanlının her tür fuhuştan kaçınması gerektiğini vurgular. Burada ‘fuhuş’ diye çevrilen kelime orijinal Grekçe’de ‘porneia’dır. Ne yazık ki günümüzde bu tür pislik o kadar yaygınlaştı ki her an her yerde karşımıza çıkabilir. Hatta bazısı bunu artık hayatın bir parçası olarak karşılar, nitekim çoğu filimde ve dizilerde sıradan hale gelmiş bile. Ama Mesih imanlıları olarak bu tür açık saçıklığa asla alışmamalıyız, aksine bunlara karşı direnmeli ve kendimizi koruma altına koymalıyız. İçinde yaşadığımız dünya şehvet tutkusuyla yanıyor olsa dahi biz günbegün kendimizi kutsal bir yaşama adamalıyız.
	Kutsallık deyince aklımıza genellikle günahsız bir yaşantı gelir. Tabi bunu gerçekleştirmek mümkün olmadığı için çoğumuz hemen pes ederiz. Ama Kutsal Kitap’a göre kutsallık demek ‘ayrı olmak’, yani kendimizi günahtan ayırmakla beraber, aynı zamanda kendimizi Rab’be ayırmak demektir. Ne var ki günümüzdeki ‘modern’ kültürde insanlar istedikleri kişiyle birlikte olmakta özgür davranıyor ama bununla sadece başkalarının bedenlerini değil, kendi bedenlerini de aşağıladıklarının farkında değiller. Pavlus ise imanlının Rab’den emanet aldığı bedene sahip çıkması gerektiğini öğretir. Burada ‘kendine bir eş alması’ cümlesi aynı zamanda ‘kendi kabına sahip çıkması’ olarak çevrilebilir. Bizim bedenimiz Tanrı’ya tapınmak üzere yaratılan birer kaptır (2.Korintliler 4:7). Kutsal bir hizmet sunmamız için de kabımızın tertemiz olmasına dikkat etmeliyiz (2.Timoteos 2:20-22). Aynı zamanda kilise çerçevesinde diğer kardeşlerle olan ilişkimizde son derece saygılı ve ölçülü davranmamız gerektiğini unutmamalıyız. Neticede Tanrı’nın yakında tüm dünyayı özellikle bu tür günahlardan dolayı çok ağır bir şekilde yargılayacağını hatırlamalıyız. Bizler ise saygın ve kutsal bir yaşam sürmek üzere şehvet tutkusuyla değil Kutsal Ruh’la dolu dolu yaşamaya çağrıldık.
	Son olarak Pavlus kardeşlik sevgisi konusuna da değinir. Ama bu konuda Selanikli kardeşlere pek bir şey söylemeye gerek duymuyor çünkü onlar doğal olarak birbirine büyük bir sevgiyle bağlandılar. İlginçtir ki birbirini hiç tanımayan imanlılar bir araya geldiklerinde çok kısa bir sürede ısınabilir ve hep tanışıyormuş gibi geçinebilir. Neden? Çünkü Rab’bin sevgisi içimize dökülmüştür (Romalılar 5:5). Sonuç olarak Pavlus öğretisini şöyle özetler: Sakin bir yaşam sürmeye, kendi işinize bakmaya ve kendi ellerinizle çalışıp geçinmeye gayret edin. Bu neden önemli? Bazısı kardeşlik sevgisi deyince diğer herkes bana bakıp ihtiyaçlarımı gidermeli diye düşünür. Ama bu sevmek değil, sömürmek ve suiistimal etmektir. Pavlus’un bahsettiği sevgide ise saygınlık ve olgunluk vardır. Olgun bir imanlı kimseye muhtaç olmak yerine kendi ayakları üzerinde durmayı öğrenmeli ve mümkünse gerçek anlamda mağdur durumda olan başkalarına destek olmaya çalışmalı. İşte bu tarz bir hayat herkes tarafından takdir edilir ve göklerdeki Babamızı hoşnut eder.

Ekim 15
MESİH’İN DÖNÜŞÜ
1.Selanikliler 4:13-5:11
13  Kardeşler, umudu olmayan öbür insanlar gibi kederlenmemeniz için, gözlerini yaşama kapamış olanlar konusunda bilgisiz kalmanızı istemiyoruz. 
14  İsa'nın ölüp dirildiğine inanıyoruz. Aynı şekilde Tanrı, İsa'ya bağlı olarak gözlerini yaşama kapamış olanları da O'nunla birlikte geri getirecektir. 
15  Rab'bin sözüne dayanarak size diyoruz ki, biz yaşamakta olanlar, Rab'bin gelişinde hayatta olanlar, gözlerini yaşama kapayanların önüne asla geçmeyeceğiz. 
16  Rab'bin kendisi, bir emir çağrısıyla, başmeleğin seslenmesiyle, Tanrı'nın borazanıyla gökten inecek. Önce Mesih'e ait ölüler dirilecek. 
17  Sonra biz yaşamakta olanlar, hayatta olanlar, onlarla birlikte Rab'bi havada karşılamak üzere bulutlar içinde alınıp götürüleceğiz. Böylece sonsuza dek Rab'le birlikte olacağız. 
18  İşte birbirinizi bu sözlerle teselli edin.
5:1  Kardeşler, bu olayların zamanı ve tarihi konusunda size yazmaya gerek yoktur. 
2  Çünkü siz de çok iyi bilirsiniz ki, Rab'bin günü gece hırsız nasıl gelirse öyle gelecektir. 
3  İnsanlar, ‹‹Her şey esenlik ve güvenlik içinde›› dedikleri bir anda, gebe kadının birden sancılanması gibi, ansızın yıkıma uğrayacak ve asla kaçamayacaklar. 
4  Ama kardeşler, siz karanlıkta değilsiniz ki, o gün sizi hırsız gibi yakalasın. 
5  Hepiniz ışık çocukları, gündüz çocuklarısınız. Geceye ya da karanlığa ait değiliz. 
6  Öyleyse başkaları gibi uyumayalım, ayık ve uyanık olalım. 
7  Çünkü uyuyanlar gece uyur, sarhoş olanlar da gece sarhoş olurlar. 
8  Gündüze ait olan bizlerse, iman ve sevgi zırhını kuşanıp başımıza miğfer olarak kurtuluş umudunu giyerek ayık duralım. 
9  Çünkü Tanrı bizi gazaba uğrayalım diye değil, Rabbimiz İsa Mesih aracılığıyla kurtuluşa kavuşalım diye belirledi. 
10  Mesih bizler için öldü; öyle ki, ister uyanık ister uykuda olalım, O'nunla birlikte yaşayalım.
11  Bunun için şimdi yaptığınız gibi, birbirinizi yüreklendirip ruhça geliştirin.
AÇIKLAMA: İncil’in temel öğretilerinden biri İsa Mesih’in kendisine iman edenleri yanına almak için geri döneceği gerçeğidir (Yuhanna 14:1-3). Mesih göğe alındıktan sonra iki melek bulutlara bakıp duran havarilerin yanına gelip ‘İsa’nın, göğe çıktığını nasıl gördünüzse, kendisi aynı şekilde geri gelecektir’ dediler (Elç.İş 1:11). Baştan beri Mesih’in ne zaman ve ne şekilde geri döneceği mevzusu hep büyük merak konusu olmuştur. Öğrenciler İsa’nın her an döneceğine inanıyorlardı fakat zaman geçtikçe ve imanlılardan bazıları ölünce kafalarında soru işaretleri birikmeye başladı. Selanikli kardeşler de bu konuyu çok merak ediyorlardı çünkü kilisenin bazı üyeleri vefat etmişti bile. Elçi Pavlus öncellikle ölmüş kardeşleri için imansızlar gibi ümitsizce yas tutup kederlenmelerine gerek yok diye yazıyor. Neden? Çünkü İsa nasıl ki ölümü yenip dirildiyse, O’na iman eden herkes aynı şekilde dirilecektir. Dahası, vefat eden imanlılar ölür ölmez ruhları Rab’bin huzuruna geçiyorlar ve orada Mesih’in görkemli dönüşünü bekliyorlar. Böylece Mesih yeryüzüne geri geldiği zaman onlar da beraberinde gelecekler ve bedenleri dirilip ruhlarına kavuşacaktır. O sırada yaşamakta olan imanlılar da ansızın Rab’bin yanına alınacaklar. Böylece hem ölmüş imanlılar hem yaşayan imanlılar hep birlikte İsa Mesih’in huzurunda toplanacak. Ayrıca, 1.Korintliler 15:51-52’ye göre o anda hepimiz değiştirilip çürümez bir beden giyeceğiz. Sonuç olarak o andan itibaren hep Mesih’le birlikte olacağız, o yüzden geldiğinde ister ölmüş olalım ister yaşıyor olalım, merak edecek hiç bir şey yoktur.
	Şimdi Pavlus’un Mesih’in ikinci gelişiyle yazdığı ayrıntılara dikkat edersek İsa’nın daha önce söylediği sözlerle birebir örtüştüğünü görebiliyoruz. Pavlus Mesih’in bir emir çağrısıyla, başmeleğin seslenmesiyle, Tanrı’nın borazanıyla gökten inip imanlıları yanına alacağını belirtiyor. Matta 24:30-31 ayetlerinde de Mesih dönüşünü benzer sözlerle tarif eder. O bölümde ise Mesih ikinci gelişinden hemen önce dünyanın genelinde yaşanacak kaoslu bir süreci anlatır. Daniel’den bu sıkıntı döneminin yedi yıl süreceğini de anlıyoruz (Daniel 9:24-27). Bu yüzden bazı yorumcu Mesih’in bu yedi yıllık süreçten önce kilisesini yanına almak için geleceğini düşünür. Yedi yıllık sürecin sonunda ise artık yeryüzüne inip krallığını kurmak için tekrar gelecektir. Başka yorumcular ise Mesih’in bu yedi yıllık sürecin sonunda gelip önce kilisesini yanına alacağını ve sonra onlarla birlikte yeryüzüne ineceğini düşünür. Aslında tam olarak nasıl olacağına yüzde yüz emin olmak mümkün değil. Elçi Pavlus da Mesih’in gelişinin sürpriz olacağını hatırlatır, yani günü ve saati tam olarak kestirmek imkansızdır. İsa Mesih de aynısını söyledi, çünkü günü bilseydik her an gelişi için ayık ve uyanık durmazdık (Matta 24:36-41). O yüzden tam olarak ne zaman geleceğini merak etmek yerine kendimizi günbegün hazırlamaya bakmalıyız.
	İlerleyen ayetlerde Pavlus da buna odaklanıyor. Bizim karanlığa, yani Şeytan’ın hükümranlığına ait olmadığımızı hatırlatarak esas Tanrı’nın çocukları olarak pak ve kutsal bir yaşam sürmeye dikkat etmemiz gerektiğini vurgular. İblis’in büyüsü altındaki insanlar karanlıkta uyurgezerler gibi her tür pisliğin içinde yaşıyorlar. Gözleri açılmış olan bizler ise bu karanlığa karşı direnmek üzere Rab’bin silahlarını kuşanmalıyız (Efesliler 6:10-18). Burada Pavlus iman ve sevgi zırhından ve kurtuluş umudumuzu temsil eden miğferden söz eder. Şunu unutmamalıyız ki biz bir savaşın ortasındayız o yüzden sürekli ayık ve uyanık olmalıyız. Ama en güzel tarafı şu ki şimdiden kimin mücadeleyi kazanacağını biliyoruz. Böylece bu dünyada bizim başımıza neler gelirse gelsin, Rab bizi kurtaracağına söz verdi. Bu yüzden kayıplarımız da olsa büyük cesaretle savaşabiliriz çünkü günün sonunda hep birlikte zaferli Rab’bimizin huzurunda toplanacağımız kesindir.

Ekim 16
SON ÖĞÜTLER
1.Selanikliler 5:12-28
12  Kardeşler, aranızda çalışanların, Rab yolunda size önderlik edip öğüt verenlerin değerini bilmenizi rica ederiz. 
13  Yaptıkları işten ötürü onlara sınırsız saygı, sevgi gösterin. Birbirinizle barış içinde yaşayın. 
14  Size yalvarırız, kardeşler, boş gezenleri uyarın, yüreksizleri cesaretlendirin, güçsüzlere destek olun, herkese karşı sabırlı olun. 
15  Sakın kimse kötülüğe kötülükle karşılık vermesin. Birbiriniz ve bütün insanlar için her zaman iyiliği amaç edinin. 
16  Her zaman sevinin. 
17  Sürekli dua edin. 
18  Her durumda şükredin. Çünkü Tanrı'nın Mesih İsa'da sizin için istediği budur. 
19  Ruh'u söndürmeyin. 
20  Peygamberlik sözlerini küçümsemeyin. 
21  Her şeyi sınayın, iyi olana sımsıkı tutunun. 
22  Her çeşit kötülükten kaçının. 
23  Esenlik kaynağı olan Tanrı'nın kendisi sizi tümüyle kutsal kılsın. Ruhunuz, canınız ve bedeniniz Rabbimiz İsa Mesih'in gelişinde eksiksiz ve kusursuz olmak üzere korunsun. 
24  Sizi çağıran Tanrı güvenilirdir; bunu yapacaktır. 
25  Kardeşler, bizim için dua edin. 
26  Bütün kardeşleri kutsal öpüşle selamlayın. 
27  Rab adına size buyuruyorum, bu mektup bütün kardeşlere okunsun. 
28  Rabbimiz İsa Mesih'in lütfu sizinle birlikte olsun.
AÇIKLAMA: Mektubun sonuna geldiğinde Elçi Pavlus bir kaç önemli konuya daha değiniyor. Öncellikle Selanikli kilise topluluğunun üzerlerine atanan önderlere saygı duymaları gerektiğini vurgular. Pavlus bir kilise topluğu kurduğu zaman ilk fırsatta üzerlerinde bir önderlik heyeti belirlerdi (Elç.İşleri 14:23). Bunlara yaşadıkları tecrübeden dolayı ‘ihtiyar’ ve üstlendikleri görevden dolayı ‘gözetmen’ isimleri verilirdi. Mesih’in halkı olan kilise topluluğuna göz kulak olmak gerçekten büyük bir sorumluluktur. Kilise üyeleri bir az sitemkar veya saygısızsalar da bu zorluk ikiye katlanır. O yüzden Pavlus henüz yeni kurulmuş Selanik kilisesi üzerinde önderliğe başlayan kardeşlere sahip çıkmalarını rica eder. Aynı zamanda şunu unutmamalıyız ki mükemmel önder diye biri yoktur. Karakterlerinde eksiklik ve hizmetlerinde aksilik de olabilir fakat yine de üstlendikleri kutsal sorumluluktan ötürü onlara saygı duymalıyız. Çünkü ancak bu şekilde toplulukta barış olur. Yoksa önderlerinin değerini bilmeyen topluluk her zaman sıkıntı yaşar (bkz. İbraniler 13:17).
Sonra Pavlus bir kaç öğüt daha verir: Boş gezenleri derken çalışmayı reddedip ortada dolaşıp duran bazılarını kastediyor. Kilisede bunun gibilerini ne yapacağız? Öncellikle uyaracağız, azarlayacağız ve gerekirse uzaklaştıracağız (2.Selanikliler 3:6). Sonra yüreksizlerden bahseder. Buradaki söz tam olarak “küçük ruhlu” yani ezilmiş kimseler demek. İster zorlu geçmişlerinden ister içinde bulundukları kötü şartlardan dolayı teşviki kırılmış kişiler de var kilisede. Onları teselli etmeliyiz.  Ardından güçsüzlere değinir. Bu söz hasta anlamına da gelebilir. Yani gücü ya da sağlığı tamamen tükenmiş biri söz konusudur. Bunun gibi durumda olanlara ne yapmalıyız? Onları tutup kaldıracağız ve gerekirse omuzlarımızda taşıyacağız (Galatyalılar 6:2). Bu şekilde Mesih’in topluluğu olarak sevgimizi dünyaya göstermeliyiz.
İlerleyen ayetlerde Pavlus imanlının günlük hayatına da değinir: Her zaman sevinmeli, sürekli dua etmeli, her durumda şükretmeli. Mesih’in her birimiz için arzuladığı tutum budur. Ama bazı şartlarda bunu uygulamak zor gelebilir. Ancak Pavlus’un burada içinde bulunduğumuz şartlara bakmaksızın her daim ‘Rab’de’ sevinebildiğimizden söz ettiğini unutmayalım (Filipililer 4:4). Sürekli dua etmek de durmadan eğilip kalkmak demek değil, iç varlığımızda Tanrı’yla kesintisiz bir ilişime sahip olmak demek. İşte bunun için Kutsal Ruh’la dolu dolu yaşamak şarttır (Efesliler 5:18). Günbegün kendimizi O’nun yönetimine teslim ettikçe ruhumuz yenilenecek ve esenliğimiz hiç eksilmeyecektir (Galatyalılar 5:16). Aksi taktirde kendimizi dünyanın stresli temposuna kaptırdığımızda içimizde yaşayan Kutsal Ruh’un etkisini köreltmiş ve söndürmüş oluruz. Aynı zamanda Kutsal Ruh’un bize nerede ve nasıl seslendiğine dikkat etmeliyiz. Rab bize bir çok yoldan ulaşabilir. Bazen de kardeşlerin peygamberlik sözleri aracılığıyla bize konuşuyor olabilir. Ama her ‘Rab bana şöyle şöyle dedi’ diyen kişiye sorgusuz sualsiz inanmamalıyız. Söylediklerini öncellikle Rab’bin yazılı sözleriyle kıyaslamalıyız. Söylenenleri sınadıktan sonra Rab’den geldiğine emin olduğumuz sözlere sımsıkı sarılabiliriz.
Sonunda Pavlus çok sevdiği Selanikli kardeşler için güzel dileklerini iletir. Rab’bin onları son güne dek koruyacağına inandığını belirtir çünkü biz sadık kalmazsak da Rab her zaman sadık ve güvenilirdir. Böylece Pavlus onları Rab’be emanet ederek vedalaşır.
Ekim 17
RAB’BİN ADALETİ
2.Selanikliler 1:1-12
1  Pavlus, Silvanus ve Timoteos'tan Babamız Tanrı'ya ve Rab İsa Mesih'e ait Selanik kilisesine selam! 
2  Baba Tanrı'dan ve Rab İsa Mesih'ten sizlere lütuf ve esenlik olsun.
3  Kardeşler, sizin için her zaman Tanrı'ya şükran borçluyuz. Böyle yapmamız da yerindedir. Çünkü imanınız büyüdükçe büyüyor, her birinizin öbürüne olan sevgisi artıyor. 
4  Bu nedenle bizler, katlandığınız bütün zulüm ve sıkıntılar karşısındaki sabır ve imanınızdan ötürü Tanrı'nın kiliseleri arasında sizinle övünüyoruz. 
5  Bütün bunlar Tanrı'nın adil yargısının belirtisidir. Sonuç olarak, uğrunda acı çektiğiniz Tanrı Egemenliği'ne layık sayılacaksınız. 
6-8  Tanrı adil olanı yapacak: Size sıkıntı çektirenlere sıkıntı ile karşılık verecek, sıkıntı çeken sizleriyse bizimle birlikte rahata kavuşturacaktır. Bütün bunlar Rab İsa alev alev yanan ateş içinde güçlü melekleriyle gökten gelip göründüğü zaman olacak. Rabbimiz İsa, Tanrı'yı tanımayanları ve kendisiyle ilgili Müjde'ye uymayanları cezalandıracak. 
9-10  Böyleleri Rab'bin varlığından ve yüce gücünden uzak kalarak sonsuza dek mahvolma cezasına çarptırılacaklar. Bütün bunlar Rab'bin kendi kutsalları arasında yüceltilmek ve bütün imanlılarda hayranlık uyandırmak üzere geldiği gün olacak. Sizler ise iman edenlerdensiniz. Çünkü size ettiğimiz tanıklığa inandınız. 
11  İşte bu nedenle Tanrımız sizi çağrısına layık görsün, iyiliğe yönelik her dileğinizi, imana dayanan her uğraşınızı kendi gücüyle sonuçlandırsın diye sizin için her zaman dua ediyoruz. 
12  Öyle ki, Tanrımız'ın ve Rab İsa Mesih'in lütfuyla Rabbimiz İsa'nın adı sizde yüceltilsin, siz de O'nda yüceltilesiniz.
AÇIKLAMA: Selanikli kardeşler iman eder etmez çok yoğun baskılara maruz kaldılar. Ardından kafalarını karıştıran bazı duyumlar da aldılar, fakat her şeye rağmen Mesih’e olan sevgilerinden vazgeçmediler. Bu yüzden Pavlus onlarla büyük bir gurur duyuyor. Kısa bir sürede Selanikli kardeşlerin hem imanları hem de sevgileri büyük bir artış gösterdi. Bunu gören çevredeki imanlı topluluklar onları Pavlus’a övüp durdular. Aslında bu sırada Elçi Pavlus da büyük baskılar görüyordu ama Selanik’ten gelen haberler onu bayağı teselli etti. Aslında doğal olarak zorluklardan ne kadar kaçınsak da hayatta bize en çok şey öğreten bu sıkıntılı dönemlerdir. Çünkü zorluklara göğüs gerdikçe dayanma gücümüz artıyor. İşte bu yüzden Rab’bin Sözü bir çok yerde karşımıza çıkan sıkıntıları ve denemeleri sevinçle karşılamamızı söyler çünkü bu sayede hem imanda güçleniyoruz hem de Rab’be daha da yaklaşıyoruz (Romalılar 5:1-5, Yakup 1:2-5).
	Yine de, özellikle haksızlığa uğradığımızda, bazen Rab’bin adaletini sorgulamaya başlayabiliriz. Nitekim Kutsal Kitap’ın bir çok yerinde kutsallar Rab’bin adaletini göstermesi için yakardılar (Mezmur 13, 73). Pavlus ise şu an için imanlıların başına gelen sıkıntıları gelecek yargının belirtisi olarak görür. Mesih aynı gerçeği öğreti: ‘Birincilerin birçoğu sonuncu, sonuncuların birçoğu birinci olacak.’ Lazar’ın hikayesinde de dünyanın şimdiki hali ölümden sonra tam tersine döneceğini vurguladı (Luka 16:19-31). Kısacası, şuanda acı çekmemiz gerekiyorsa da günün sonunda Rab’bin adaletini göreceğimizden emin olabiliriz. Çünkü yaklaşmakta olan Tanrı Egemenliğinde tüm haksızlıkların hesabı sorulacak ve gerçekte Rab’be sadık kalanlar ona paydaş olmaya layık görülecekler. Bu ayetlerde Pavlus Rab’bin adaleti nihayet yerine geldiği süreci ayrıntılı bir şekilde aktarır. İsa Mesih’in kendisi alev alev yanan ateş içinde görünüp görkemli melek ordusuyla gökten gelecek ve halkına onca zaman sıkıntı çektiren tüm hasımlarını cezalandıracaktır (bkz. Vahiy 19). İmanlılar ise o gün inanılmaz bir görkemle Rab’bin yanına alınarak Mesih’in yüceliğine katılacaklar (Matta 24:30-31). Ardından, hayatta kalan herkes İsa Mesih’in yargı tahtı önüne çıkacak. Rab’bin halkına karşı gelenler de hüküm giyerek cehenneme teslim edilecekler (Matta 25:31-46). Burada ilginçtir ki cehennemi tasvir ederken özellikle Rab’bin gücünden ve varlığından uzak kalmaktan bahseder. Anlaşılan şu ki cehennemin en korkunç yanı orada çekilen fiziksel acı değil, ebediyen yaşayan Tanrı’nın varlığından ve bütün nimetlerinden mahrum kalmak olacaktır. Böylece adalet yerine gelmiş olacaktır.
	Pavlus bu sözlerle Selanik’te sıkıntı çeken kardeşlerini teşvik etmeye çalışır. Çünkü adaletin hemen bugün yerine gelmeyeceğini bilsek de eninde sonunda Rab’bin nihai yargısını göreceğimizi bilmek bizi gerçekten teselli eder. Belki bugün dualarımızın sonucunu ya da emeğimizin ürününü göremeyebiliriz ama boş olmadığına eminiz (1.Korintliler 15:58). Ancak İsa Mesih yeryüzüne dönene kadar yapabileceğimiz en iyi şey aldığımız kutsal çağrıya layık bir şekilde yaşamaya özen göstermektir. Amacımız her zaman için Rab İsa Mesih’i yüceltmek olmalı çünkü O’nun yücelmesi sonucunda bizim de yüceleceğimiz kesindir. Böylece kutsal hayatlarımız ve etkin hizmetlerimizle O’nun gelişini çabuklaştırmış oluruz (2.Petrus 3:11-12).

Ekim 18
RAB’BİN GÜNÜ
2.Selanikliler 2:1-16
1-2  Rabbimiz İsa Mesih'in gelişine ve O'nunla birlikte olmak üzere toplanmamıza gelince: Kardeşler, size rica ediyoruz, Rab'bin gününün geldiğini ileri süren herhangi bir ruh, bir söz ya da bizden gelmiş gibi gösterilen bir mektup hemen aklınızı karıştırmasın, sizi telaşlandırmasın. 
3  Hiç kimse hiçbir şekilde sizi aldatmasın. Çünkü imandan dönüş başlamadıkça, mahvolacak olan o yasa tanımaz adam ortaya çıkmadıkça o gün gelmeyecektir. 
4  Bu adam, tanrı diye anılan ya da tapılan her şeye karşı gelerek kendini hepsinden yüce gösterecek, hatta kendisini Tanrı ilan ederek Tanrı'nın Tapınağı'nda oturacaktır. 
5  Daha yanınızdayken bunları size söylediğimi hatırlamıyor musunuz? 
6  Zamanı gelince ortaya çıkarılacak olan bu adamı şimdilik neyin engellediğini biliyorsunuz. 
7  Evet, yasa tanımazlığın gizli gücü şu anda bile etkindir; ama bu gücü şimdilik engelleyen ortadan kaldırılıncaya dek görevini sürdürecektir. 
8  Sonra yasa tanımaz adam ortaya çıkacak. Rab İsa onu ağzının soluğuyla öldürecek, gelişinin görkemiyle yok edecek. 
9-10  Yasa tanımaz adam, her türlü mucizede, yanıltıcı belirtilerle harikalarda ve mahvolanları aldatan her türlü kötülükte sergilenen Şeytan'ın etkinliğiyle gelecek. Mahvolanlar, gerçeği sevmeye ve böylece kurtulmaya yanaşmadıklarından mahvoluyorlar. 
11  İşte bu nedenle Tanrı yalana kanmaları için onların üzerine yanıltıcı bir güç gönderiyor. 
12  Öyle ki, gerçeğe inanmayan ve kötülükten hoşlananların hepsi yargılansın.
13  Ama biz, ey Rab'bin sevdiği kardeşler, sizler için her zaman Tanrı'ya şükran borçluyuz. Çünkü Tanrı, Ruh aracılığıyla kutsal kılınıp gerçeğe inanarak kurtulmanız için sizi ta başlangıçtan seçti.
14  Rabbimiz İsa Mesih'in yüceliğine kavuşmanız için, bildirdiğimiz Müjde'yle sizi bu kurtuluşa çağırdı. 
15  Öyleyse dayanın, kardeşlerim! İster sözle ister mektupla, size ilettiğimiz öğretilere sımsıkı tutunun. 
16  Rabbimiz İsa Mesih'in kendisi ve bizi sevip lütfuyla bize sonsuz cesaret ve sağlam bir umut veren Babamız Tanrı sizi yüreklendirsin, her iyi eylem ve sözde pekiştirsin.
AÇIKLAMA: Şimdi mektubun ana konusuna geldik. Anlaşılan Selanikli kardeşlerin kafalarını karıştıran bir haber geldi, güya Rab’bin günü geldi bile. Bunu duyan kardeşler çok telaşlandılar çünkü Rab’bin gününden önce Mesih’in gelişini bekliyorlardı. Dahası, İsa Mesih geldiğinde kendisine ait olanları yanına alması gerekiyor. O yüzden Pavlus burada bu önemli duruma biraz açıklık getirmek istiyor. Öncellikle telaşlanmamaları gerektiğini vurgular çünkü Mesih henüz dönmedi. Peki, ‘Rab’bin günü’ derken neyi kastediyor? Asırlar önce peygamberler Rab’bin kendisi bir gün dünya tarihine nihayet müdahale edip mutlak bir adalet sağlamakla beraber kutsal egemenliğini kuracağını bildirdiler. O gün özellikle imansızlar için korkunç bir gün olacak çünkü Tanrı birikmiş bütün gazabıyla yeryüzü üzerine gelecek (Yeşaya 13, Yoel 2). İmanlılar ise o gün inanılmaz bir sevinç yaşayacak çünkü Rab sonunda yanlarına gelip onları yanına alarak kurtaracaktır (Matta 24:31). Özetlemek gerekirse ‘Rab’bin Günü’ tek bir gün değil, esas Tanrı’nın kendisini tüm dünyaya bariz bir şekilde göstermeye başladığı süreçtir.
	Peki dünyanın sonuna yol açan bu süreç nasıl gelişecek? Elçi Pavlus’un dediğine göre Rab’bin Günü’nden önce iki önemli olay var: 1. Büyük bir imandan dönüş olacak, 2. Yasa tanımaz adam ortaya çıkacak. İmandan dönüş derken Mesih’in bahsettiği bir olaya değiniyor. Matta 24:10’da Mesih son günlerde bir çok kişinin imandan sapacağını belirtir. Elçi Pavlus da aynı olayı 1.Timoteos 4. bölümde ayrıntılı yazar. Yani son günlere yaklaştığımızda imanlılar için şartlar o kadar zorlaşacak ki bir çok kişi Rab’ben uzaklaşacaktır. İkinci önemli olayda ise Pavlus’un ‘Yasa tanımaz adam’ diye betimlediği güçlü bir dünya önderi vardır. Dediğine göre Mesih’in gelişinden hemen önce ortaya çıkan bu lider o kadar kibirli olacak ki, yeri geldiğinde Yeruşalim’de bulunan Tanrı’nın Tapınağı içine girip Rab’bin tahtını temsil eden Antlaşma Sandığı üzerine oturarak kendini Tanrı ilan edecektir. Kutsal Kitap’ın bir çok yerinde Şeytan’ın gücüyle hareket eden ve dünyanın son egemenliğini yöneten bu adam hakkında pek çok ayrıntı verir. Peygamber Daniel onun son derece ‘övüngen’ biri olduğunu ve Tanrı’nın halkına hunharca saldırdığını belirtir (Daniel 7:8, 25). Daha sonra onun İsrail’in kuzeyinden çıkageldiğini de öğreniyoruz (Daniel 11:36-45 ve Hezekiel 38). Elçi Yuhanna ona ‘Mesih Karşıtı’ lakabını verir çünkü kendini Mesih’in yerine koymaya çalışırken esas Mesih İsa’ya ve izleyicilerine derin bir düşmanlık besleyecektir (1.Yuhanna 2:18). Daha sonra Vahiy bölümde aynı dünya lideri denizden çıkan bir canavar olarak tasvir edilir (Vahiy 13,17).
	Şimdi Pavlus bahsettiği bu iki olayın henüz gerçekleşmediğini belirterek Rab’bin Günü’nün henüz gelmediğini kanıtlar. Hatta yasa tanımaz adamın gelmesine engel olan bir şeyden de bahseder. Bununla neyi kastettiğini tam bilemezsek de Tanrı izin verene kadar İblis’in planına engel olacağı kesindir. Fakat günü geldiğinde ve Mesih Karşıtı oraya çıktığında gerçekten inanılmaz şeyler yaşanacak. Yasa tanımaz adam Şeytan’ın gücüyle şaşılası işler ve mucizeler gerçekleştirerek tüm dünyayı büyüleyecektir. Aslında Tanrı da bu şekilde kendisine karşı gelen tüm insanların yargılanmak üzere birleşmesini sağlayacaktır. Yani İblis farkında olmadan esasında Tanrı’nın işini yapacaktır. Yine Pavlus Selanikli kardeşlerin bu ürkütücü manzaranın karşısında korkmalarını istemiyor. Evet, özellikle sona yaklaştığımızda bizi çok zor günlerin beklediği kesindir. Ancak günün sonunda Rab’bin hepimizi yanına almak üzere görkemli bir şekilde yeryüzüne ineceğini biliyoruz. O zamana kadar bizim işimiz kutsallık içinde yaşayarak sona kadar dayanmaktır. Hiç korkmamıza gerek yok çünkü Rab’bin bizi seçip içten sevdiğine eminiz. Böylece ne olursa olsun ‘Rab bizden yanaysa, kim bize karşı olabilir?’

Ekim 19
SON BUYRUKLAR
2.Selanikliler 3:1-18
1  Son olarak, kardeşler, Rab'bin sözü aranızda olduğu gibi hızla yayılıp yüceltilsin diye bizim için dua edin. 
2  Ahlaksız, kötü insanlardan kurtulmamız için de dua edin. Çünkü herkes iman etmiş değildir. 
3  Ama Rab güvenilirdir. O sizi pekiştirecek, kötü olandan koruyacaktır. 
4  Buyurduklarımızı yaptığınıza ve yapacağınıza dair Rab'de size güveniyoruz. 
5  Rab yüreklerinizi Tanrı'nın sevgisine, Mesih'in sabrına yöneltsin.
6  Kardeşler, bizden aldıkları öğretilere uymayıp boş gezen bütün kardeşlerden uzak durmanızı Rab İsa Mesih'in adıyla buyuruyoruz. 
7  Bizleri nasıl örnek almanız gerektiğini kendiniz biliyorsunuz. Çünkü biz aranızdayken boş gezenler değildik. 
8  Kimsenin ekmeğini karşılıksız yemedik. Herhangi birinize yük olmamak için uğraşıp didindik, gece gündüz çalıştık. 
9 Yardımlarınızı hak etmediğimiz için değil, izleyebileceğiniz bir örnek bırakmak için böyle yaptık. 
10  Hatta sizinle birlikteyken şu buyruğu vermiştik: ‹‹Çalışmak istemeyen yemek de yemesin!››
11  Çünkü aranızda bazılarının boş gezdiğini duyuyoruz. Bunlar hiçbir iş yapmıyor, başkalarının işine karışıp duruyorlarmış. 
12  Böylelerine Rab İsa Mesih adına yalvarıyor, şunu buyuruyoruz: Sakin bir şekilde çalışıp kendi kazançlarından yesinler. 
13  Sizlerse kardeşler, iyilik yapmaktan usanmayın. 
14  Eğer bu mektuptaki sözlerimize uymayan olursa onu mimleyin. Yaptıklarından utanması için onunla ilişkinizi kesin. 
15  Yine de onu düşman saymayın, bir kardeş olarak uyarın.
16  Esenlik kaynağı olan Rab'bin kendisi size her zaman, her durumda esenlik versin. Rab hepinizle birlikte olsun. 
17  Ben Pavlus bu selamı kendi elimle yazıyorum. Her mektubumun özel işaretidir bu; böyle yazarım. 
18  Rabbimiz İsa Mesih'in lütfu hepinizle birlikte olsun.
AÇIKLAMA: Mektubun sonuna doğru Pavlus son bir kaç önemli buyruk aktarır. Özellikle toplulukta tembellik yapıp boş gezenlere yönelik çok sert bazı sözler sarf eder. Fakat bundan önce kendisi için dua etmelerini rica eder. Gördüğümüz gibi Pavlus’un en büyük arzusu müjdenin yayılmasıdır. Bazısı buna engel olmaya çalıştılarsa da Rab’bin bu kutsal işi sonuna kadar sürdüreceğine dair tam bir imanı vardı. Rab’bin hem kendisine hem de Selanikli kardeşlere her yönden destek olacağına emindir. Çünkü sürdürdüğü hizmet sonuçta Tanrı’nın işidir ve Rab güvenilirdir, kutsal hizmetinin yere düşmesine izin vermez. O yüzden Rab’bin Selanikli kardeşlerin yüreklerini Mesih’in sevgisine ve sabrına yöneltmesini diler.
	Ardından Pavlus toplulukta düzensiz birer hayat süren kimselere değinir. Pavlus öncellikle kendi hayatını örnek gösterir. Aralarında kaldığı sürece Pavlus boş gezmedi, aksine onlara Mesih’in ahlakını öğretmek için gece gündüz uğraşıp durdu. Elbette ki öğretmenleri olarak Elçi Pavlus onlardan bir destek talep edebilirdi, ama bunu yapmadı. Örnek hayatıyla Pavlus onlara çalışkanlığın önemini öğretmeye çalıştı. Ayrıca onlara şu prensibi hep vurguladı: ‘Çalışmak istemeyen yemek de yemesin!’ Yani çalışmayı reddeden, tembel bir yaşantı sergileyen hiç kimsenin yardımını hak etmiyordur. Şimdi, Selanik’te nedense boş gezen bazı imanlılar vardı. Pavlus’un onlara öğüdü şöyle: Sakin bir şekilde çalışıp kendi kazançlarıyla geçinsinler. Dahası, hep başkalarından bir şey beklemek yerine gerçekten ihtiyacı olan kardeşlerine destek olmak için fırsat kollasınlar (Efesliler 4:28). Fakat biri bu temel buyruğa uymamakta ısrar ediyorsa disiplin altına alınmalılar (Matta 18:15-17). Sürdüğü tembel ve düzensiz hayattan utanması için bir süreliğine topluluktan uzaklaştırılmalı. Tabi, bu disiplinin amacı onun günahının farkına varıp tövbe etmesidir o yüzden onu bir düşman saymamak lazım. Aksine bir an evvel düzenli bir hayat kurup Mesih’in topluluğuna dönmesi için dua etmeliyiz. Tüm bunlardan Mesih’in topluluğuna ait olmanın ciddiyetini anlayabiliyoruz. Rab’bin ev halkı olarak İsa’nın öğretilerini doğru düzgün yansıtmak en önemli görevlerimizden biridir. Fakat eğer aramızdan biri Mesih’e aykırı bir yaşantı sergiliyorsa önce uyarılmalı ve sonra gerekirse mimlenmelidir.
	Mektubun son sözlerine gelince Elçi Pavlus Selanikli kardeşlere esenlik diler. Büyük olasılıkla Pavlus bu mektubu başkasının eliyle yazdırdı o yüzden sona gelince kendi kalemi alıp bir cümle yazar. Böylece onları Rab’bin lütfuna emanet ederek mektubu kapatır.
Ekim 20
KRAL VE KAHİN
Mezmur 110
1  RAB efendime: ‹‹Ben düşmanlarını ayaklarının altına serinceye dek Sağımda otur›› diyor. 2  RAB Siyon'dan uzatacak kudret asanı, Düşmanlarının ortasında egemenlik sür! 3  Savaşacağın gün Gönüllü gidecek askerlerin. Seherin bağrından doğan çiy gibi Kutsal giysiler içinde Sana gelecek gençlerin. 4  RAB ant içti, kararından dönmez: ‹‹Melkisedek düzeni uyarınca Sonsuza dek kâhinsin sen!›› dedi. 5  Rab senin sağındadır, Kralları ezecek öfkelendiği gün. 6  Ulusları yargılayacak, ortalığı cesetler dolduracak, Dünyanın dört bucağında başları ezecek. 7  Yol kenarındaki dereden su içecek; Bu yüzden başını dik tutacak.
AÇIKLAMA: Bildiğimiz gibi İncil’in yazarları Eski Antlaşmadan sık sık alıntı yapar, ama çoğumuz şunu bilmiyor ki bu mezmur en çok alıntı yapılan bölümdür. Peki bu bölümün özelliği nedir? Neden İncil’de bu kadar geçiyor? Çünkü oldukça kısa olan bu mezmur neredeyse 1000 sene sonra ortaya çıkan  Mesih’in kimliğinin sırlarını ifşa ediyor. Kral Davut RAB’den çok büyük bir vaat aldı; Tanrı onun soyundan büyük ve sonsuza dek egemen bir kral (Mesih) göndereceğine söz verdi. Böylece Kral Davut soyunun ardı arkası kesilmeyecekti (2.Samuel 7). Bu mezmurda Davut sanki Tanrı’nın bir sohbetine kulak misafiri oluyor, ama kiminle konuşuyor? Orijinal İbranice metni bu konuda ilginç bir ikilem yaratır, şöyle geçiyor: ‘RAB (Yahveh) Rab’bime (Adonay) ben düşmanlarımın ayaklarının altına...’ Bu çok ilginç bir ifade çünkü bu iki unvan tek Tanrı için kullanılan isimler. Yahve Tanrı’nın özel ismidir, Adonay ise Efendi ya da Rab demek. Şimdi Tanrı kendisiyle mi konuşuyor? İsa Mesih de kendisini sorguya çeken Ferisilere bu soruyu sordu ama içinden çıkamadılar (Matta 22:41-46). Belli ki Tanrı Davut’la konuşmuyor, onun Efendisiyle konuşuyor. Peki Tanrı’dan başka Kral Davut’un Efendisi kim olabilir? Ancak onun soyundan gelecek olan büyük Kral Mesih. Zaten mezmurun ilerisinden dünyayı yargılayacak olan Mesih’ten söz ettiği anlaşılıyor. Ama ilk ayete dönersek Tanrı’nın Mesih’e  bu şekilde hitap ediyor olması onun kendisiyle eşit olup ezelden beri var olduğunu gösterir. Ayrıca Tanrı’nın onu sağına oturtması Mesih’in ne denli üstün ve önemli olduğunu vurgular. İncil’de bu ayetin geçtiği yerlere bakarsak elçilerin bunun Mesih’in ölümden dirilmesi ve göğe yükselmesinde gerçekleştiğini düşündüklerini görebiliyoruz (E.İşleri 2:34-35). İsa göğe çekilince RAB’bin sağında oturdu (E.İşleri 5:31, Romalılar 8:34). Birinin sağında oturmak en onurlu konuma sahip olmak demek. Mesih de RAB’bin huzuruna döndükten sonra evrenin en üstün makama yerleşti (Efesliler 1:20-21, Filipililer 2:9).
Şimdi Mesih’in Tanrı’nın sağına oturmasının bir süresi de belirtilir: ‘Ben düşmanlarını ayaklarının altına serinceye dek...’ Bu ne demek? İsa ilk gelişinde Yahudi atalarına vaat edilen krallığı teklif etti, ne var ki onlar onu Mesih olarak tanımayı reddettiler. Tam bu noktada Mesih ikinci gelişinden söz ederek günü geldiğinde onları karşısına alıp yargılayacağını belirtti (Matta 26:64). Öldükten sonra Mesih göğe çıktı ve şu an için Tanrı’nın sağında geri dönme vaktini bekliyor (İbraniler 10:12-13). O şimdiden göklerden imanlılar üzerinde krallık sürüyor ama geri geldiğinde Davut’ta vaat edildiği gibi yeryüzünün tümünde de krallık sürecektir (Mezmur 89:35-37). Mezmurun ilerleyen ayetlerinde okuduğumuz gibi O gün İsa Mesih kendisine iman edenlerle birlikte gökten inip düşmanlarını yok edecektir (Vahiy 19:11-16). O zaman eskiden İsa Mesih’e düşmanlık besleyen Yahudi halkı artık onun önünde eğilecek çünkü Mesih onların adına savaşacaktır (Zekeriya 14). Böylece Mesih tüm düşmanlarını yere serecek ve nihayet yeryüzüne adalet getirecek. Ardından krallığını Yeruşalim’de kuracak ve oradan tüm dünyaya hükmedecektir (Yeşaya 2).
Mezmurun dördüncü ayeti İncil’in İbraniler kitabında pek çok defa geçer. Burada Mesih’in sadece güçlü bir kral değil, aynı zamanda kutsal bir kahin olacağını okuyoruz. Yahudi tarihinde krallar Yahuda oymağından gelirken, kahinler Levi oymağından geliyorlardı. Dolayısıyla bir kişinin hem kral hem de kahin olması normal şartlarda imkansızdı. Ama bu bölümden anlıyoruz ki Mesih yeryüzüne döndüğü zaman din ve devlet ayrımı olmayacak, O hepsinin başında olacak, hem mükemmel bir kral hem de kusursuz bir başkâhin. İbraniler mektubunda Yahuda oymağından doğan İsa’nın aynı zamanda nasıl kahin olabildiğini açıklar (İbraniler 7). Bunda Davut’tan asırlar önce Yeruşalim’de krallık yapan Melkisedek kilit bir yol oynar. O hem kahin hem de kraldı. İsa Mesih’in kâhinliği de ondan emsalini alır. Sonuç olarak bu mezmurdan hem Mesih’in ilahi kimliğini hem de çift-yönlü kral ve kahin mevkilerini görebiliyoruz. En önemlisi İsa Mesih’in daha şimdiden zaferini garantilediğini anlıyoruz.
Ekim 21
YÜCE OĞUL
İbraniler 1:1-3
1  Tanrı eski zamanlarda peygamberler aracılığıyla birçok kez çeşitli yollardan atalarımıza seslendi. 2  Bu son çağda da her şeye mirasçı kıldığı ve aracılığıyla evreni yarattığı kendi Oğlu'yla bize seslenmiştir. 3  Oğul, Tanrı yüceliğinin parıltısı, O'nun varlığının öz görünümüdür. Güçlü sözüyle her şeyi devam ettirir. Günahlardan arınmayı sağladıktan sonra, yücelerde ulu Tanrı'nın sağında oturdu.
AÇIKLAMA: Mektubun giriş sözü öncellikle İsa Mesih’in yüce konumunu ön plana çıkartır. Yazar imanda sendeleyen İbraniler’e Tanrı Oğlu Mesih’in mutlak yüceliğini vurgulayarak başlamak istiyor çünkü bazıları İsa’yı sadece Tanrı’dan gelen bir elçi olarak biliyordu. Günümüzde de insanlar İsa’yı çok iyi tanıyormuş gibi ‘Evet, o çok büyük bir peygamberdi’ derler. Ne var ki İncil’de okuduğumuz gerçekler yaygın bu tabirlere müsaade etmiyor. İbraniler mektubunun başında okuduğumuz sözler Tanrı’nın pek çok peygamberin sonucunda kendi Oğlu İsa Mesih’i gönderdiğini belirtir. Rab peygamberler aracılığıyla pek çok farklı yollarla Yahudi halkına seslendi ancak son olarak hepsinden çok üstün kutsal Oğlunu gönderdi. Tabi ‘Oğul’ derken fiziksel ya da biyolojik bir ilişki söz konusu değil, İsa Mesih çok daha yüce, ruhani anlamda Tanrı’nın Oğludur (Matta 3:17, 17:1-5).
	Mektup’un en başında (1:1-3) yazar İsa Mesih’in olağanüstü yüceliğini yedi özel ifadeyle özetler:
1. Tanrı O’nu Her şeye mirasçı kıldı – Tanrı’nın mirasçısı olmak demek Tanrı’nın sahip olduğu her şeye sahip olmak demek. Koloseliler 1:16’ya göre yaratılan her şey İsa Mesih için yaratıldı. Dahası Filipililer 2:9-11’de İsa Mesih’in bir gün her adın üzerinde daha üstün bir ad alacağını söyler.
2. Tanrı O’nun aracılığıyla evreni yarattı – Kainatı yaratan Baba Tanrı’dır ama Tevrat’ın Yaratılış 1. bölümüne dikkatle baktığımızda dünyayı ‘Sözü’ ile yarattığını okuyoruz. Sonra Yuhanna 1’de evreni yaratan bu ‘Söz’ün ezelden beri Tanrı’yla birlikte olan ve sonrasında insan olmayı seçen Oğul’un kendisi olduğunu görüyoruz.
3. O, Tanrı yüceliğinin parıltısıdır – Bu ifadeyle yazar Oğul’un Tanrı’dan gelen mükemmel yansıması olduğunu belirtir. Baba Tanrı güneş gibi ‘yaklaşılmaz ışıkta yaşar’ (1.Timoteos 6:16). Fakat nasıl ki güneşi ışınlarından tanıyorsak Tanrı’yı ‘dünyanın ışığı’ olarak gelen Mesih’in yüzünde tanıyabiliyoruz (Yuhanna 8:12, 14:9; 2.Korintliler 4:6).
4. O, Tanrı varlığının öz görünümüdür –Tanrı, Kutsal Kitap’ta öz varlığını görmenin mümkün olmadığını belirtirken, İsa Mesih’te kendini görünür kıldığını söyler (Yuhanna 1:18). Burada geçen ‘öz görünüm’ kelime eski dönemlerde demir paraların üzerindeki imparatorun resmi için kullanılırdı. Sıradan insanlar için imparatoru görmek mümkün değildi ama ellerindeki paradan onu görüyorlardı. Benzer şekilde İsa Mesih’i tanıdığımızda Tanrı’yı tanımış oluyoruz.
5. Güçlü sözüyle her şeyi devam ettirir – Buradaki fiil ‘taşımak’ fiilinden gelir. Mesih Atlas misali gibi dünyayı taşımıyor ancak tanrısal gücü ve yetkisiyle kainatı bir arada tutar ve düzenli bir şekilde işlemesini sağlar. Koloseliler 1:17’de dediği gibi ‘her şey varlığını O’nda sürdürmektedir.’
6. Günahlardan arınmayı sağladı – Kutsal Kitap tüm insanların günaha bağlı olup Tanrı’nın adil yargısını fazlasıyla hak ettiğini öğretir (Romalılar 3:23). Ama merhameti bol olan Tanrı insanları günahlarından kurtarmak için Mesih’i çarmıha teslim etti. Tüm insanlık uğruna ve yerine ölen İsa üçüncü gün ölümden dirilerek kendisine güvenen herkes için tam bir kurtuluş sağlar (Efesliler 2:1-10, Titus 3:4-6).
7. Ulu Tanrı’nın sağında oturdu – Ölümden dirildikten sonra Mesih havarilerinin gözleri önünde göğe yükseldi. İsa yeryüzüne dönüp vaat edilen krallığını kurmak üzere Baba Tanrı’nın sağında bekliyor. O şimdiden Kraldır ve kendisine iman edenlerin üzerinde hüküm sürüyor (Efesliler 1:18-23, Koloseliler 1:13; 2:10).
Bu kısa yedi ifadeyle yazar Mesih’in üstün kimliğini açıklamakla birlikte yaratılıştan bu yana Tanrı Oğlu’nun yüce işleyişini de sergiledi. En önemlisi Tanrı kutsal tasarısını bitirmek ve insanları kendine çekmek için gerekli olan her şeyi Oğlu İsa Mesih’le tamamladığını belirtir. İster kabul edelim, ister kabul etmeyelim İsa’nın gerçek kimliği budur. Dahası şu an Ulu Tanrı’nın sağında oturan İsa Mesih olduğuna göre O’nu dinlesek iyi ederiz.
Ekim 22
MELEKLERDEN ÜSTÜN
İbraniler 1:4-14
4  Meleklerden ne denli üstün bir adı miras aldıysa, onlardan o denli üstün oldu. 5  Çünkü Tanrı meleklerin herhangi birine, ‹‹Sen benim Oğlum'sun, Bugün ben sana Baba oldum›› Ya da, ‹‹Ben O'na Baba olacağım, O da bana Oğul olacak›› 6  Yine Tanrı ilk doğanı dünyaya gönderirken diyor ki, ‹‹Tanrı'nın bütün melekleri O'na tapınsın.›› 7  Melekler için, ‹‹Kendi meleklerini rüzgar, Hizmetkârlarını ateş alevi yapar›› diyor. 8  Ama Oğul için şöyle diyor: ‹‹Ey Tanrı, tahtın sonsuzluklar boyunca kalıcıdır, Egemenliğinin asası adalet asasıdır. 9  Doğruluğu sevdin, kötülükten nefret ettin. Bunun için Tanrı, senin Tanrın, Seni sevinç yağıyla Arkadaşlarından daha çok meshetti.›› 10  Yine diyor ki, ‹‹Ya Rab, başlangıçta Dünyanın temellerini sen attın. Gökler de senin ellerinin yapıtıdır. 11  Onlar yok olacak, ama sen kalıcısın. Hepsi bir giysi gibi eskiyecek. 12  Bir kaftan gibi düreceksin onları, Bir giysi gibi değiştirilecekler. Ama sen hep aynısın, Yılların tükenmeyecek.›› 13  Tanrı meleklerin herhangi birine, ‹‹Ben düşmanlarını Ayaklarının altına serinceye dek, Sağımda otur›› 14  Bütün melekler kurtuluşu miras alacaklara hizmet etmek için gönderilen görevli ruhlar değil midir?
AÇIKLAMA: Bugünkü insanlar gibi eskiden beri Yahudiler de meleklere inanıp büyük ilgi duyarlar. İnanışlarına göre Kutsal Yasa meleklerin vasıtasıyla Musa’ya teslim edildi (Elç.İşleri 7:53). Elçilerin döneminde bazıları melekleri aşırı yüceltmeyi ve neredeyse Tanrı yerine koymaya başladılar (Koloseliler 2:18). O yüzden İbranilere yazan öncellikle İsa Mesih’in meleklerden çok daha üstün olduğunu ispatlayarak söze başlar. Bunu özellikle Yahudilerin Kutsal Yazılarına dayandırarak yapar. Önce Mesih’e verilen adın üstünlüğünü sonra da O’nun kimliğinin ve konumunun yüceliğini tespit eder. Bazılarının sandığı gibi İsa Mesih için kullandığımız ‘Tanrı Oğlu’ ismi sonradan Hristiyanların icadı değildir. Bu kutsal isim çok eskiden beri Eski Antlaşma’da Mesih’e verilen isim ve unvandı. Yazar ilk önce Mezmur 2:7’de Tanrı’nın Mesih için söylediği ‘Sen benim Oğlumsun’ sözlerine dikkatimizi çeker. Sonra Tanrı’nın Kral Davut’a soyundan gelecek ebedi Kral Mesih ile ilgili verdiği söze odaklanır: ‘Ben O’na Baba olacağım, O da bana Oğul olacak (2.Samuel 7:14).’ Yazarın belirttiği gibi çok önceden Mesih’e verilen ‘Oğul’ ismi O’nun melekler dahil diğer tüm herkesten ne denli üstün olduğunu gösterir. Meleklere dönünce onların esas Mesih’e tapmaları emredildiğini hatırlatıyor (Mezmur 97:7). Bu özellikle ‘İlk doğan’ yani Tanrı’nın mirasçısı olan Mesih’in ikinci gelişinde gerçekleşeceğini biliyoruz (Matta 25:31). Sonuç olarak meleklere bazı yerlerde genel anlamda ‘Tanrı oğulları’ diye mecazi anlamda hitap edilse de (bkz. Eyüp 1:6, 38:7), Mesih’e verilen tekil ‘Oğul’ ve ‘Mirasçı’ unvanı yalnızca İsa’ya özgü olarak kullanılır (Yuhanna 3:16).
	Sonra yazar Oğul’un üstün kimliğine odaklanır. Melekler yalnızca ‘hizmet eden görevli ruhlar’ iken Eski Atlaşma’da bile Mesih İsa için geçen sözler gerçekten olağanüstü. Yazar öncellikle dikkatimizi Mesih’i anlatan 45. Mezmura çevirir. ‘Mesih’ sözcüğü kutsal bir görev almak üzere Tanrı’nın Ruhu’yla meshedilen biri için kullanılır. İsa’dan yaklaşık 1000 sene önce yazılan bu bölüm beklenen büyük Kralın meshedilişini anlatır. Ancak sözlere dikkat edersek Mesih’e hitap ederken ‘Tanrı’ der. Aynı zamanda Babası olan Tanrı’yı kendisinden ayrı tutar. Anlaşılan şu ki gelecek Mesih Tanrı’ya eşit ilahi kimliğe sahiptir. Eski Antlaşmada Mesih’i Tanrı’ya eşit kılan bir kaç ayet daha var (bkz. Mezmur 110:1, Malaki 3:1). İbranilere dönünce, Mesih’in sürdüreceği Tanrı’nın ebedi krallığından söz açılmışken, yazar Mezmur 102’den bir alıntı daha yapar. Orada RAB diye geçen Mesih’in tüm evreni yarattığı gibi son günlerde kaftan dürer gibi hepsini toplayacağını da yazar. Mesih için burada söylenenler bizi çok şaşırtabilir ancak şunu unutmayalım ki yazar tüm bunları İncil’e değil Mesih’ten çok önce yazılan Eski Antlaşma’ya dayandırıyor.
	Son olarak yazar Mesih’in üstün konumuna kısaca değinir. Bunun için 110. Mezmur’a döner. Orada Mesih’in yüce zaferinden sonra Baba Tanrı’nın sağında oturduğunu okuyoruz. Bu ayet İncil’de en çok alıntı yapılan ayetlerden biridir (Elç.İşleri 2:35, 1. Korintliler 15:25, Efesliler 1:18-22, Koloseliler 3:1, 1.Petrus 3:22). Bu sözler Mesih’in şu anki görkemli konumu açıklar; O evrenin en önemli makamındadır. Tabi bu O’nun sürekli oturduğu anlamına gelmiyor. Örneğin, İncil Mesih’in kendisine iman edenler için sürekli aracılık ettiğini söyler (Romalılar 8:34). Ama burada önemli olan İsa Mesih’in Baba Tanrı’yla birlikte olup en üstün konuma sahip olduğunu anlamak. Melekler ise sadece ‘görevli ruhlar’dır. Başta söylediğimiz gibi bugün insanlar meleklere ve cinlere çok merak duyarlar. Elbette ki onların heybetli bir görünüşü ve belirli bir yetkileri var. Ama İsa Mesih’in karşısında onlar bir hiçtir. O halde insanların övdüğü ruhsal varlıklara merak salmak yerine gerçek Tanrı Oğlu Mesih’e odaklanmak gerek.

Ekim 23
BİRİNCİ UYARI
İbraniler 2:1-4
1  Bu nedenle, akıntıya kapılıp sürüklenmemek için işittiklerimizi daha çok önemsemeliyiz. 2-3  Çünkü melekler aracılığıyla bildirilen söz geçerli olduysa, her suç ve her sözdinlemezlik hak ettiği karşılığı aldıysa, bu denli büyük kurtuluşu görmezlikten gelirsek nasıl kurtulabiliriz? Başlangıçta Rab tarafından bildirilen bu kurtuluş, Rab'bi dinlemiş olanlarca bize doğrulandı. 4  Tanrı da belirtiler, harikalar, çeşitli mucizeler ve kendi isteği uyarınca dağıttığı Kutsal Ruh armağanlarıyla buna tanıklık etti.
AÇIKLAMA: İsa Mesih’in mutlak üstünlüğünü Tanrı’nın Kutsal Kitap’taki sözlerine dayandırarak açık ve net bir şekilde kanıtladıktan sonra, yazar Rab’bin bu son vahyini hafife alan veya hor gören kişileri sıkı sıkıya uyarır. Mektubun belirli yerlerinde yazar Yahudi asılı okuyucularını İsa Mesih’ten uzaklaşma konusuna ilişkin ciddi şekilde ikaz eder (3:7-4:13, 6:4-8, 10:26-31, 12:25-29). İlk ayetin belirttiği gibi uzaklaşan kişiler akıntıya kapılan veya rüzgarlarla sürüklenen gemi gibi Rab’den yavaşça kopar gider. Bu akıntı farklı ideolojiler, felsefi kurgular, sahte öğretiler, modern trendler ve benzeri aldatmacalar olabilir. Rüzgarlar da karşılaştığımız ailevi sıkıntılar, dünyasal kaygılar ya da kişisel günahlar olabilir (Efesliler 4:14). Ancak şunu anlamalıyız ki Mesih’ten uzaklaşan çoğu kimseler bir kerede teolojik anlaşmazlıktan dolayı değil, genellikle kişisel ve dünyevi durumlardan dolayı zamanla kaybolup gider. İsa Mesih’i terk eden kişiler Rab’bin Sözünü bildikleri halde onu önemseyip uygulamadıklarından dolayı zayıflayıp düşer (bkz. Matta 13:1-23).
	Sonra yazar Mesih’le gelen Yani Antlaşma’yı Musa’ya teslim edilen yasayla kıyaslar. Melekler vasıtasıyla verilen Eski Antlaşma gayet yargı konusunda keskin ve sertti. Her suçun belirli bir cezası vardı ve Rab adaletini esirgemezdi. Mesih’le gelen Yeni Antlaşma ise Tanrı’nın lütfuna dayalı olarak insanların günahlarından kurtulmasını sağlar. Ne var ki Rab’bin merhametini fırsat bilen bazıları İsa Mesih’le sağlanan bu kurtuluşu hafife alır: ‘İman etsek günaha devam edebilir miyiz acaba’... diyenler var. Ancak unutuyorlar ki Rab aynı Rab’dir ve kutsallığıyla alay edilmesine müsaade etmez. Yani ilk antlaşmayı çiğneyenler Tanrı’nın yargısını nasıl gördülerse, son antlaşmayı hor görenlerin de eninde sonunda Rab’bin adaletini tadacakları kesindir. Hatta son antlaşma ilkinden çok daha yüce olduğuna göre, Tanrı’nın onunla ilgili göstereceği yargı o denli büyük olacaktır. Bu sırada Mesih’le gelen mesajın aşkın büyüklüğünü belirtmek için yazar İsa’yla birlikte yaşamış havarilerinin sözlerini hatırlatır. Mesih’in yüceliğine dünyanın her yerinde tanıklık eden bu şahıslar aynı zamanda İsa’nın yetkisiyle mucizeler ve harikalar da sergilediler (Elç.İşleri 2:43; 4:30; 5:12; 6:8; 8:6, 13; 14:3; 15:12). Ayrıca, Kutsal Ruh’un beraberinde getirdiği ve İsa imanlılarına dağıttığı ruhsal armağanlar da Mesih’in yüce zaferinin birer ispatıdır (Efesliler 4:7-11). Kısacası, Tanrı’nın İsa Mesih’le gelen son vahyini küçümsemek ya da kaytarmak gibi bir lüksümüz yoktur.
	Bu ve mektubun ilerisinde okuduğumuz benzer uyarıcı ayetler önemli bir soru gündeme getirir: Bir Mesih imanlısı kurtulduktan sonra imandan düşüp sonsuza dek kaybolabilir mi? Başta bunu belirtmeliyiz ki Kutsal Kitap’ın öğretisine göre kurtuluş yalnızca imanla olur, yani bizim bunu iyi işler sonucunda kazanmamız mümkün değil, Tanrı’nın armağanıdır (Efesliler 2:8-9). Aynı zamanda kurtuluşumuz baştan sona kadar Tanrı’nın işi (1 Pet 1:3-5).  O yüzden bunu öylesine, kaza sonucu, kaybetmemiz de söz konusu değil çünkü bizi elinde tutan Rab’dir (Yuhanna 10:27-29) Yani her an Rab’bin sevgisinden kopup kaybolabiliriz diye korkmaya gerek yok (Romalılar 8:36-39). Yine de çoğumuz Mesih imanlısı diye geçinen birinin sonradan Rab’den uzaklaştığını görmüşüzdür, onlar ne olacak? Bir ihtimal şu, tam anlamıyla Mesih’e inanmamış sadece dışardan öyle görünmüştü (Matta 7:21-23). İkinci bir ihtimal belki gerçekten imanlıdır ve Rab’bin terbiyesiyle yakında imana dönecek ya da erken ölecek (1.Korintliler 11:30). Üçüncü bir ihtimal kişinin Rab’bi bilinçli bir şekilde inancını reddetmesi ya da inkar etmesi sonucunda kaybolmasıdır (Matta 10:33, 2.Timoteos 2:12). Rab son günlerde bir çok imanlının imandan döneceğini belirtir (Matta 24:23-25, 1.Timoteos 4:1). O yüzden burada verilen uyarıyı ciddi alsak iyi ederiz. İsa Mesih’i asla inkar etmemek için Rab’den her daim güç dilemeliyiz.
Ekim 24
YÜCE İNSANOĞLU
İbraniler 2:5-18
5  Tanrı, sözünü ettiğimiz gelecek dünyayı meleklere bağlı kılmadı. 6  Ama biri bir yerde şöyle tanıklık etmiştir: ‹‹Ya Rab, insan ne ki, onu anasın, Ya da insanoğlu ne ki, ona ilgi gösteresin? 7  Onu meleklerden biraz aşağı kıldın, Başına yücelik ve onur tacını koydun, Ellerinin yapıtları üzerine onu görevlendirdin. 8  Her şeyi ayakları altına sererek Ona bağımlı kıldın.›› bırakmadı. Ne var ki, her şeyin insana bağımlı kılındığını henüz görmüyoruz. 9  Ama meleklerden biraz aşağı kılınmış olan İsa'yı, Tanrı'nın lütfuyla herkes için ölümü tatsın diye çektiği ölüm acısı sonucunda yücelik ve onur tacı giydirilmiş olarak görüyoruz. 10  Birçok oğulu yüceliğe eriştirirken onların kurtuluş öncüsünü acılarla yetkinliğe erdirmesi, her şeyi kendisi için ve kendi aracılığıyla var eden Tanrı'ya uygun düşüyordu. 11  Çünkü hepsi -kutsal kılan da kutsal kılınanlar da- aynı Baba'dandır. Bunun içindir ki, İsa onlara ‹‹kardeşlerim›› demekten utanmıyor. 12  ‹‹Adını kardeşlerime duyuracağım, Topluluğun ortasında Seni ilahilerle öveceğim›› diyor. 13  Yine, ‹‹Ben O'na güveneceğim›› ve yine, ‹‹İşte ben ve Tanrı'nın bana verdiği çocuklar›› diyor. 14  Bu çocuklar etten ve kandan oldukları için İsa, ölüm gücüne sahip olanı, yani İblis'i, ölüm aracılığıyla etkisiz kılmak üzere onlarla aynı insan yapısını aldı. 15  Bunu, ölüm korkusu yüzünden yaşamları boyunca köle olanların hepsini özgür kılmak için yaptı. 16  Kuşkusuz O, meleklere değil, İbrahim'in soyundan olanlara yardım ediyor. 17  Bunun için her yönden kardeşlerine benzemesi gerekiyordu. Öyle ki, Tanrı'ya hizmetinde merhametli ve sadık bir başkâhin olup halkın günahlarını bağışlatabilsin. 18  Çünkü kendisi denenip acı çektiği için denenenlere yardım edebilir.
AÇIKLAMA: Okuyucularına mesajının ciddiyetini vurguladıktan sonra yazar birinci bölümde kaldığı yerden devam eder. Orada Mesih’in şimdiki yüce konumuna ve gelecek krallığına kısaca değinerek meleklerden ne denli üstün olduğunu belirtti. Şimdi Mezmur 8’den alıntı yaparak söz konusu krallığa odaklanır. Aslında Tanrı ilk dünyayı yarattığında kainatın hakimiyetini kendi benzeyişinde yarattığı Adem ve Havva’ya teslim etti. İlk insanlar tabiat açısından meleklerden bir az aşağı olmalarına rağmen yeni yaradılışın krallığının başına atandılar. Ne var ki İblis’e uyarak Tanrı’ya isyan ettikleri için dünyanın hakimiyetini kaybedip Şeytan’a kaptırdılar. Böylece dünya egemenliği artık insanlara bağımlı değil, İblis’in denetimindedir (1.Yuhanna 5:19) Ama bu hikayenin sonu değil. İnsan olarak yeryüzüne gelen Tanrı Oğlu İsa özellikle bu durumu düzeltmek için geldi. İnsana teslim edilen krallığı İblis’ten kurtarması için Mesih’in de insan olması gerekiyordu. Ayrıca, insanın isyanı sonucunda meydana gelen ölüm sorununu bizzat çözmesi gerekiyordu. Çünkü günahın ücreti ölümdür, bu yüzden İsa Mesih kendini bir fidye olarak çarmıhta sundu. Üçüncü gün dirilerek ve sonrasında göğe yükselip Baba Tanrı’nın sağına oturarak da ‘yücelik ve onur tacı’ giymişti. Böylece ilk atalarımızın İblis’e kaptırdıkları krallığın hakkını geri kazanmış oldu. Şimdi ise düşmanlarının ayaklarına serilmesini bekliyoruz ki yeryüzüne dönüp egemenliğini tam anlamıyla kursun (bkz. Elç.İşleri 2:33-36, 3:19-21).
	Bu kısım ezelden var olan Tanrı Oğlu Mesih’in neden insan olması gerektiğini açıklar. İnsanların yitirdiği krallığı İblis’ten alması için İsa Mesih’in tam ve gerçek insan olarak ölüm tatması gerekiyordu. Bunu başardığı zaman görkemli dirilişiyle kendisine iman eden herkesi yüceliğe eriştirdi. Böylece Baba Tanrı’nın ailesinden ırak düşen insan oğullarını Rab’bin evine yeniden kavuşturdu. İşte bu anlamda Tanrı’nın biricik Oğlu Mesih kendisine iman edip Tanrı’ya dönenlere ‘kardeşlerim’ diye hitap eder. Metnin belirttiği gibi insanları kurtarmak için Tanrı Oğlu Mesih ancak kısa bir süreliğine meleklerden aşağı kılınmıştı. Ancak bu şekilde Tanrı’nın adaleti yerine gelmiştir çünkü insanın günahını ancak kusursuz bir insan yüklenebilirdi. Asırlardır insanları bağlamak için Şeytan’nın kullandığı ölümün zincirini ancak ölümsüz ve kutsal bir varlık kırabilirdi. Sonuç olarak Mesih’in dediği gibi ‘Bana iman eden ölse de yaşayacaktır’ (Yuhanna 11:25). İmanlı için ölüm artık bir ürkütücü bir zindan değil, tersine Babamızın evine açılan kapıdır (1.Korintliler 15:53-57). Dahası bu dünyada da bizler artık İblis’in köleleri değiliz. Mesih daha şimdiden Tanrı’nın çocukları olmak üzere bizi azat etti (Galatyalılar 4:6-7).
	Bununla yazar Mesih’in müthiş üstünlüğünü bir daha vurgulamış oldu. Evet, insanları kurtarmak için bir süreliğine meleklerden aşağı kılınıp insan olarak yaşadı ve öldü, ancak şu anda Tanrı’nın sağında tahta oturarak hüküm sürüyor. Bizi kurtarmak için kendini alçaltıp bu şekilde aşağılara inmesi gerçekten harika bir merhamet örneğidir (Filipililer 2:5-8). Aynı zamanda bizim gibi insan olduğu için bize karşı her açıdan empati gösterebildiğini okuyoruz. Bizim bu dünyada yaşadığımız her türlü sıkıntı ve denemeyle sınandığı için bizi çok iyi anladığına emin olabiliriz. Böylece Tanrı’yla bizim aramızda aracılık yaparken hem merhametli hem de sadık bir şekilde başkahinlik görevini yerine getirebilir.
Ekim 25
MUSA’DAN DA ÜSTÜN
İbraniler 3:1-6
1  Bunun için, göksel çağrıya ortak olan kutsal kardeşlerim, dikkatinizi açıkça benimsediğimiz inancın elçisi ve başkâhini İsa'ya çevirin. 2  Musa Tanrı'nın bütün evinde Tanrı'ya nasıl sadık kaldıysa, İsa da kendisini görevlendirene sadıktır. 3  Evi yapan nasıl evden daha çok saygı görürse, İsa da Musa'dan daha büyük yüceliğe layık sayıldı. 4  Her evin bir yapıcısı vardır, her şeyin yapıcısı ise Tanrı'dır. 5  Musa, gelecekte söylenecek sözlere tanıklık etmek için Tanrı'nın bütün evinde bir hizmetkâr olarak sadık kaldı. 6  Oysa Mesih, O'nun evi üzerinde yetkili oğul olarak sadıktır. Eğer cesaretimizi ve övündüğümüz umudu gevşemeden sonuna dek sürdürürsek, O'nun evi biziz.
AÇIKLAMA: Yazar yine Yahudi asılı okuyucularını İsa Mesih’in üstün değerini anlamak konusunda teşvik etmeye başlar. Bu defa O’nun Musa’dan ne denli üstün olduğunu tespit eder. İsrail oğulları için Musa en büyük peygamberdi çünkü Tanrı Kutsal Yasa’yı onun eline teslim etti. Bu yüzden Yahudi din bilginleri özellikle ‘Musa’nın öğrencileri’ diye geçinirlerdi (Yuhanna 9:28-29). Halkın ileri gelenleri İsa Mesih’le Musa’nın buyrukları konusunda defalarca çatıştılar. Mesih ise Musa’nın yasasını hiç bir zaman inkar etmedi, tersine Eski Antlaşma’da yazılan buyruklar ve vaatlerin kendisiyle ilgili yazıldığını göstermeye gayret etti (Luka 24:27, 44, Yuhanna 5:39,40; 45-46). Yine de dini önderler Mesih’in sözüne inanmak yerine Musa’nın buyruklarına tutunmaya karar verdiler. Hatta sonunda Musa’nın buyruklarını çiğnedi diye İsa’nın çarmıha gerilmesini istediler (Yuhanna 19:7). Aslında Musa’yla Mesih arasında hiç bir çatışma yoktur. Musa’ya verilen yasa esas Mesih’in yolunu hazırladı (Yuhanna 1:45). Yasanın son kısmında da  Mesih’in gelişine ilişkin Musa’nın çok net bir peygamberlik sözü de var (Yasanın Tekrarı 18:14-18, Elç.İşleri 3:22).
	Şimdi İbraniler mektubunda yazar Musa’yı Mesih’le kısaca karşılaştırır. İkisi Tanrı’nın kendilerine verdiği görevde son derece sadıktılar. Tanrı Musa aracılığıyla ev halkı olan İsrail ulusunu kurdu. Musa özellikle Tanrı’nın konutunu temsil eden Buluşma Çadırını kurmakta çok özverili davrandı. Sadık bir kahya olarak Tanrı’nın Yahudilere ilişkin bütün buyruklarını eksiksizce yerine getirdi (Mısır’dan Çıkış 39:42-43). Ancak yazar Musa’nın sadakatini takdir ederken esas ‘evi’ yapan Tanrı’dır diye hatırlatır; Musa sadece Rab’bin evinde bir hizmetkardı. Musa diğer peygamberler gibi sadece bir insandı, yani o Tanrı’nın inşa etmekte olduğu ruhsal ev halkının bir mensubuydu. İsa Mesih’in konumu ise çok farklı. Yazarın dediğine göre evi yapan Mesih’in kendisi olduğu için, O Musa’dan çok daha büyük bir saygıya layıktır. Mısır’dan Çıkış bölümüne dikkat edersek Musa’yı alevli çalıdan çağıran olsun, kayadan su çıkartan olsun veya Sina dağının tepesinde kendisiyle konuşan olsun, hepsi Tanrı Oğlu Mesih’ti (1.Kortintliler 10:4). Sonuç olarak Musa Tanrı’nın evinde bir hizmetkarı iken Mesih ise evin mirasçısı ezelden beri Tanrı’nın kutsal Oğludur. İşte bu yüzden İsa Mesih’le gelen Yeni Antlaşma Musa’yla verilen Eski Antlaşmadan çok ama çok daha üstündür. Yasa ancak insanın günahını ortaya çıkartarak Tanrı’nın yargısını gösterdi, Mesih’le gelen lütuf ise gerçek özgürlük getirdi (Yuhanna 1:16, 2.Korintliler 3:6-18).
	Son ayette yazar Tanrı’nın kutsal ‘evini’ hala inşa etmekte olduğunu belirtir. Bu seçilmiş ev halkı İsrail’le başladıysa da şimdi Mesih’e iman eden her canla yükselmeye devam ediyor (1.Petrus 2:5). Bu kutsal yapı Rab’be ait kutsal bir tapınak olmak üzere her geçen gün Mesih’te daha da kenetlenip yükseliyor (Efesliler 2:22). Ama Tanrı’nın bu kutsal evinde yer almak için Mesih’in her şeyin üzerindeki yüceliğini ikrar etmek şarttır. O yüzden yazar özellikle Musa’ya takılıp kalmış İbranileri ikaz etmeye çalışıyor. Musa ve diğer peygamberlerin rolü çok önemli ama esas Mesih’in yolunu hazırladıklarını anlamalıyız (Elç.İşleri 26:22). Tanrı’nın kendisi günün birinde bunu Mesih’in havarilerine çok çarpıcı bir görümde vurguladı. Mesih en yakın bazı öğrencileriyle yüksek bir dağa çıktı ve bir anda görünümü değişti. Musa ile İlyas da birden yüceliğe bürünmüş İsa’nın yanında belirdi. Buna çok sevinen Petrus her birine bir çardak yapmak istedi. Ancak Tanrı göklerden İsa Mesih için ‘Bu Benim Oğlum’dur, seçilmiş Olan’dır. O’nu dinleyin’ diyerek Mesih’in peygamberlerden ne denli üstün olduğunu açıkça gösterdi (Luka 9:28-36).

Ekim 26
İKİNCİ UYARI
İbraniler 3:7-19
7-8  Bu nedenle, Kutsal Ruh'un dediği gibi, ‹‹Bugün O'nun sesini duyarsanız, Atalarınızın başkaldırdığı, Çölde O'nu sınadığı günkü gibi Yüreklerinizi nasırlaştırmayın. 9  Atalarınız beni orada sınayıp denediler Ve kırk yıl boyunca yaptıklarımı gördüler. 10  Bu nedenle o kuşağa darıldım Ve dedim ki, ‹Yürekleri hep kötüye sapar, Yollarımı öğrenmediler. 11  Öfkelendiğimde ant içtiğim gibi, Onlar huzur diyarıma asla girmeyecekler.› ›› 12  Ey kardeşler, hiçbirinizde diri Tanrı'yı terk eden kötü, imansız bir yüreğin bulunmamasına dikkat edin. 13  ‹‹Gün bugündür›› denildikçe birbirinizi her gün yüreklendirin. Öyle ki, hiçbirinizin yüreği günahın aldatıcılığıyla nasırlaşmasın. 14  Çünkü Mesih'e ortak olduk. Yalnız başlangıçtaki güvenimizi gevşemeden sonuna dek sürdürmeliyiz. 15  Yukarıda belirtildiği gibi, ‹‹Bugün O'nun sesini duyarsanız, Atalarınızın başkaldırdığı günkü gibi Yüreklerinizi nasırlaştırmayın.›› 16  O'nun sesini işitip başkaldıran kimlerdi? Musa önderliğinde Mısır'dan çıkanların hepsi değil mi? 17  Tanrı kimlere kırk yıl dargın kaldı? Günah işleyip cesetleri çöle serilenlere değil mi? 18  Sözünü dinlemeyenler dışında kendi huzur diyarına kimlerin girmeyeceğine ant içti? 19  Görüyoruz ki, imansızlıklarından ötürü oraya giremediler.
AÇIKLAMA: Hemen bir önceki ayette yazar, ‘O’nun evi biziz!’ diye söyledi ama bunun şartını da koydu: ‘Eğer cesaretimizi ve övündüğümüz umudu gevşemeden sonuna dek sürdürürsek...’ Yani imanlıyım demek yetmiyor demek istiyor çünkü gerçek iman itaate yol açar. İmanın devamında itaat gelişmezse o iman boştur demek. Akabinde 95. Mezmur’dan alıntı yaparak İsrail’in tarihinden Yahudilerin çok iyi bildiği bir hadiseyi hatırlatır. Bu olayın aslı Musa’nın kitaplarında Çölde Sayım 14. bölümünde ayrıntılı olarak geçer. Rab bir çok mucize yaparak İsrail halkını Firavun’un elinden kurtardı. Sonra onları Kızıldeniz’in ortasından kuru toprak üzerinde geçirerek Sina Dağında onlarla buluştu. Rab, kutsal antlaşmaya uyarsanız sizi atalarınıza vaat ettiğim Kenan topraklarına sağ salim kavuşturacağım diye söz verdi. Ne var ki Kenan diyarının sınırına dayandıklarında halk orada bulunan iri yarı insanlardan korkup Mısır’a geri dönmek istedi. Hatta Musa ile Harun’a karşı gelerek onları taşa tutmaya kalktılar. Birden Rab’bin görkemi bütün topluluğa göründü ve Tanrı onları azarladı. Rab halkın isyanı özellikle imansızlıklarına bağladı (Çölde Sayım 14:11). Yani o ana kadar bir çok harika ve mucize görmelerine rağmen yine de Yahve’ye tam olarak inanmamışlar demek. O yüzden Rab onları ‘huzur diyarım’ dediği Kenan topraklarına sokmayacağına ant içti. Dahası kendisine karşı gelen o imansız nesli 40 yıl boyunca çölde dolaştırıp tüketeceğini belirtti. Ancak onlardan doğan ve isyana katılmayan bir sonraki nesil Tanrı’nın vaat ettiği diyara girebildi.
	İbraniler yazarının alıntı yaptığı 95. Mezmur’un yazarını yönlendiren Kutsal Ruh bir sonraki nesilleri benzer şekilde imansızlığa düşmemeleri konusunda uyarır. Sesini duyan okuyucuları yüreklerini nasırlaştırmamaları için ikaz ediyor. Tanrı’nın olağanüstü gücünü birinci derecede tecrübe eden o nesil imansızlığa düşebildiyse o zaman hepimiz için düşme tehlikesi vardır. Bu yüzden yazar ‘gün bugün denildikçe’ yani her fırsatta birbirimizi imanda pekiştirmeye ve yüreklendirmeye çağırır. Yine de yazar o ilk neslin Tanrı’yı çok iyi tanıdığı ve bir çok mucizesine şahit olduğunu hatırlatır. Onlar Sina Dağında Yahve’nin sesini bizzat duydular. Tanrı’ya inandıklarını düşünüyorlardı ama sonrasında bu imanın çok yüzeysel olduğu ortaya çıktı. Çünkü Tanrı’ya gerçek anlamda inanmış olsaydılar Kenan topraklarını ele geçirme konusunda gerekeni yapacağına da inanırlardı. Ne var ki ilk zorlukla karşılaştıkları zaman hemen imansızlığa kapılıp Tanrı’ya başkaldırdılar. O yüzden hepsinin cesedi çöle serildi.
İşte tüm bunlar bizim için çok büyük bir ibret olmalı (1.Korintliler 10:1-13). Özellikle imanlı bir ailede büyümüş ve çocukluğundan beri Tanrı’nın harikalarına şahit olmuş bir çok genç kendilerini hâlihazırda imanlı sanıyor. Yahudiler gibi Tanrı’nın Sözünü neredeyse ezbere biliyorlar ancak bunu içselleştirmedikleri için birden Rab’den uzaklaşıp imansızlığa düşebiliyorlar. Gerçek şu ki hakiki bir iman sadece sözde kalmaz, Kutsal Ruh’un ürünüyle belli olur (Galayalılar 5:22-25). Gerçek imanlı inişli çıkışlı günler yaşasa da neticede Tanrı’nın yolunda ilerlemeye devam eder. Böylece imanın en belirgin kanıtlarından biri doğru işler, devamlılık ve sadakattir (Matta 24:13, Efesliler 2:10). Kimin gerçek anlamda imanlı olup olmadığını tespit etmek bizim görevimiz değil, ancak kendimizi sınayıp Rab’bin yolunda olup olmadığımızı sorgulayabiliriz (2.Korintliler 13:5). Diğer kardeşlere gelince Rab’bin yolunda istikrarlı bir şekilde ilerlemeleri için her gün yüreklendirmeye bakalım.
Ekim 27
HUZUR DIYARI
İbraniler 4:1-13
1  Bu nedenle Tanrı'nın huzur diyarına girme vaadi hâlâ geçerliyken, herhangi birinizin buna erişmemiş sayılmasından korkalım. 2  Çünkü onlar gibi biz de iyi haberi aldık. Ama onlar duydukları sözü imanla birleştirmedikleri için bunun kendilerine bir yararı olmadı. 3  Biz inanmış olanlar huzur diyarına gireriz. Nitekim Tanrı şöyle demiştir: ‹‹Öfkelendiğimde ant içtiğim gibi, Onlar huzur diyarıma asla girmeyecekler.›› 4  Çünkü bir yerde yedinci günle ilgili şunu demiştir: ‹‹Tanrı bütün işlerinden yedinci gün dinlendi.›› 5  Bu konuda yine diyor ki, ‹‹Onlar huzur diyarıma asla girmeyecekler.›› 6  Demek ki, bazılarının huzur diyarına gireceği kesindir. Daha önce iyi haberi almış olanlar söz dinlemedikleri için o diyara giremediler. 7  Bu yüzden Tanrı, uzun zaman sonra Davut'un aracılığıyla, ‹‹bugün›› diyerek yine bir gün belirliyor. Daha önce denildiği gibi, ‹‹Bugün O'nun sesini duyarsanız, Yüreklerinizi nasırlaştırmayın.›› 8  Eğer Yeşu onları huzura kavuştursaydı, Tanrı daha sonra bir başka günden söz etmezdi. 9  Böylece Tanrı halkı için bir Şabat Günü rahatı kalıyor. 10  Tanrı işlerinden nasıl dinlendiyse, O'nun huzur diyarına giren de kendi işlerinden öylece dinlenir. 11  Bu nedenle o huzur diyarına girmeye gayret edelim; öyle ki, hiçbirimiz aynı tür sözdinlemezlikten ötürü düşmesin. 12  Tanrı'nın sözü diri ve etkilidir, iki ağızlı kılıçtan daha keskindir. Canla ruhu, ilikle eklemleri birbirinden ayıracak kadar derinlere işler; yüreğin düşüncelerini, amaçlarını yargılar. 13  Tanrı'nın görmediği hiçbir yaratık yoktur. Kendisine hesap vereceğimiz Tanrı'nın gözü önünde her şey çıplak ve açıktır.
AÇIKLAMA: Yazar kaldığı yerden, Rab’bin vaat ettiği muazzam huzur diyarını kaçırmamaları için, okurlarını uyarmaya devam eder. Bu bölümde geçen ‘huzur diyarı’ çok geniş ve zengin bir anlamda kullanılır. En başta bir önceki bölümde geçen 95. Mezmur alıntısından yola çıkarak Tanrı’nın İsrail oğullarına sözünü ettiği huzur diyarı vaadi hala geçerli olduğunu tespit eder. Peki nereyi kastediyor? Öncellikle bu söz Kenan toprağı için söylenmişti. Rab Yahudilerin atası olan İbrahim’e Kenan topraklarını torunlarına vereceğine söz verdi (Yaratılış 15:18-21). Yıllar sonra Musa’nın önderliğinde vaat edilen diyara dayanan İsrail halkı ise imansızlıktan dolayı Tanrı’nın huzur diyarına giremedi. Bu sırada yazar mezmurda geçen ‘benim huzur diyarıma giremeyecekler’ sözünden ilginç bir tespit daha yapar. Ayete göre bu ‘huzur diyarı’ Rab’be aittir. Bununla Tanrı’nın en başta tüm dünyayı altı gün içinde yarattıktan sonra yedinci günde ‘istirahat’ ettiğini hatırlatır (bkz. Yaratılış 2:2-3). Tabii Rab’bin dinlenmesi yorulduğundan değil, işini tamamlandığından dolayıydı. Dahası bize bir örnek göstermek istediğindendi: insan altı gün çalışır ve mutlaka bir gün dinlenip Rab’be vakit ayırmalı (Mısır’dan Çıkış 20:10). Ayrıca yazar bu sözden yola çıkarak Tanrı’nın ‘istirahatinin’ devam ettiği ve bize de sunulduğunu belirtir. Burada söz konusu ‘Şabat günü’ de artık haftanın belirli bir günü için değil, daha geniş ve mecazi yada ruhsal anlamda Tanrı’nın kendisine iman edenlere vaat ettiği ebedi istirahat için kullanılıyor.
	Yazar aslında bizi İsrail’in ilk nesliyle karşılaştırırken önemli bazı gerçekleri gün ışığına çıkarmaya çalışıyor. Rab onlara çok net bir vaat verdi ama sözüne güvenemediklerinden dolayı Tanrı’nın huzur diyarından mahrum kaldılar. Rab’bin sesini duydularsa da sonuna kadar ona inanamadılar. Hatta daha sonra isyan ettiklerinde Tanrı’nın gazabına uğradılar. Ama bu Tanrı’nın huzur diyarı vaadini geçersiz kılmadı. Daha sonra Yeşu’nun önderliğindeki İsrail’in ikinci nesli büyük imanla Kenan topraklarına girerek Tanrı’nın ‘istirahatine’ kısmen de olsa kavuşmayı başardılar. İşte burada yazar vaat edilen ‘huzur diyarının’ çok daha kapsamlı ve ruhsal boyutunu açar. Tanrı en başta İbrahim’in soyunu seçerek hem İsrail’e hem de onların aracılığıyla tüm uluslara bereketini göstereceğine söz verdi. Rab’bin gösterdiği büyük lütfa rağmen İsrail oğulları bu vaade tam anlamıyla kavuşmadılar.  Ancak İsa Mesih aracılığıyla Tanrı’nın vaat ettiği yüce huzur diyarı mirası iman eden herkese açıldı. Böylece kendi işlerimizle değil samimi bir imanla Mesih’e bağlandığımızda Tanrı’nın vaatlerine sahip oluyoruz (Galatyalılar 3). Dahası İsa Mesih dünyaya geri gelip egemenliğini kurduğunda kendisine iman eden bizler onun ‘huzur diyarına’ girip nihayet istirahat edeceğiz (Daniel 12:13, Vahiy 14:13).
	Son iki ayette yazar iman eden bizlerin de Rab’bin yargısına tabii olmamız gerektiğini söyler. Daha şimdiden okuduğumuz Rab’bin Sözü yüreğimizin derinlemesine inip niyetlerimizi yoklar ama bir gün Rab’bin diri Sözü Mesih’in önünde tam anlamıyla yargılanacağız (Romalılar 14:10-12). Burada yazar Tanrı’nın kelamını iki ağızlı bir kılıca benzetir. Aslında buradaki kılıç sözü o dönemde hakimlerin adalet için kullandıkları bir semboldü. Aynı zamanda bu kelime bildiğimiz savaş kılıcından ziyade doktorun kullandığı bıçak için de kullanılabilirdi. Muhtemelen buradaki anlam bu yöndedir. Nasıl ki bir doktor ameliyat sırasında kullandığı bıçakla çok dikkatli bir şekilde insanın karnını açıp gereken müdahaleleri yaparsa Tanrı Kutsal Kitap aracılığıyla bize çok derinden dokunabilir. Hem içimizdeki pislikleri gün ışığına çıkartabilir hem de derinden şifa verebilir (2.Timoteos 3:16-17). Neticede hiç bir şeyimiz Rab’bin gözünden kaçmaz. En iyisi kendisine tam iman edip şeffaf ve itaatkar bir hayat sürdürmek, o zaman O’nu yüce huzur diyarına kavuşacağımızdan asla şüphe etmeye gerek kalmayacak.
Ekim 28
BAŞKAHİN İSA
İbraniler 4:14-5:10
14  Tanrı Oğlu İsa gökleri aşan büyük başkâhinimiz olduğu için açıkça benimsediğimiz inanca sımsıkı sarılalım. 15  Çünkü başkâhinimiz zayıflıklarımızda bize yakınlık duyamayan biri değildir; tersine, her alanda bizim gibi denenmiş, ama günah işlememiştir. 16  Onun için Tanrı'nın lütuf tahtına cesaretle yaklaşalım; öyle ki, yardım gereksindiğimizde merhamet görelim ve lütuf bulalım. 5:1  İnsanlar arasından seçilen her başkâhin, günahlara karşılık sunular ve kurbanlar sunmak üzere Tanrı'yla ilgili konularda insanları temsil etmek için atanır. 2  Bilgisizlere, yoldan sapanlara yumuşak davranabilir. Çünkü kendisi de zayıflıklarla kuşatılmıştır. 3  Bundan ötürü, halk için olduğu gibi, kendisi için de günah sunusu sunmak zorundadır. 4  Kimse başkâhin olma onurunu kendi kendine alamaz; ancak Harun gibi, Tanrı tarafından çağrılırsa alır. 5  Nitekim Mesih de başkâhin olmak için kendi kendini yüceltmedi. O'na, ‹‹Sen benim Oğlum'sun, Bugün ben sana Baba oldum›› 6  Başka bir yerde de diyor ki, ‹‹Melkisedek düzeni uyarınca Sen sonsuza dek kâhinsin.›› 7  Mesih, yeryüzünde olduğu günlerde kendisini ölümden kurtaracak güçte olan Tanrı'ya büyük feryat ve gözyaşlarıyla dua etti, yakardı ve Tanrı korkusu nedeniyle işitildi. 8  Oğul olduğu halde, çektiği acılarla söz dinlemeyi öğrendi. 9  Yetkin kılınınca, sözünü dinleyen herkes için sonsuz kurtuluş kaynağı oldu. 10  Çünkü Tanrı tarafından Melkisedek düzeni uyarınca başkâhin atanmıştı.
AÇIKLAMA: Okurlarını Rab’bin vaat ettiği huzur diyarına kavuşmak için Mesih inancına sadık kalmaya özendirdikten sonra yazar ikinci bölümde açtığı ‘başkâhin’ konusuna döner (2:17). Orada Tanrı Oğlu Mesih’in merhametli ve sadık bir başkâhin olmak üzere her yönden insan kılığına girmesi ve bizimle birlikte acıya katlanması gerektiğini belirtti. Burada yine İsa Mesih’in bizimle empati kuran mükemmel bir başkâhin olduğunu tespit eder. Ne var ki ‘başkâhin’ deyince bugün birçoğumuzun kafası karışabilir çünkü Türkçe dilinde ‘kahin’ sözcüğü büyücülük veya falcılık yapan birini çağrıştırır. Oysa ki Eski Antlaşma’da sıkça rastladığımız bu özel isim Tanrı’yla insanlar arasında aracılık eden ve tapınakta görev yapan şahıslar için kullanılırdı. ‘Başkâhin’ ise tüm kahinlerden sorumlu olan ve aynı zamanda İsrail toplumunu Tanrı’nın önünde temsil eden kişiydi. Belirli bazı görevler yalnızca başkâhine mahsustu. Örneğin, başkâhin yılda bir kere, Yom Kippur (Günah Bağışlatma) gününde, özel bir kurbanın kanını alıp Tapınağın en iç bölümünde saklı bulunan antlaşma sandığına yaklaşır ve tüm toplumun günahı için Tanrı’nın affını dilerdi (Levililer 16). Başkâhin olarak ilk atanan kişi Musa’nın ağabeyi Harun’du ve bir sonraki tüm kâhinler onun soyundan gelmeydi.

	 Burada ise yazar ‘başkâhin’ unvanını Mesih’e verir. Hatta diğer başkâhinlerden daha üstün olduğunu söyler çünkü O’nun sayesinde tüm herkesin Tanrı’nın huzuruna yaklaşabildiğini söyler. Ama öncellikle başkâhinin nasıl seçildiğine dikkatimizi çeker. Başkahin olacak kişi insanlar arasından seçilir çünkü halkı Tanrı’ya temsil ettiği için onun da insan olması gerekti. Böylece her gün günahlarına karşılık sunular getiren halkı empatiyle karşılayabiliyordu çünkü kendisi de kusurlu bir insandı. Ayrıca sadece halkın günahı için değil, belirli zamanlarda kendi günahları uğruna da sunular sunardı. İkinci bir husus da, başkâhin kendi kendini atayamazdı. Benzer şekilde oylama sonucu ya da para karşılığı o göreve geçemezdi. Başkâhini Tanrı belirlerdi. Ne var ki Mesih’in dönemine gelene kadar Yahudiler arasında başkâhinlik görevi artık siyaset kaynayan hatta rüşvetle satın alınan bir makama dönüştü. Ama burada yazar aslında Mesih’in bu kutsal görevi üstlendiğini vurgular çünkü iki önemli şartı ancak O yerine getirdi. Öncellikle Mesih’in çok önceden başkâhin olmak üzere nasıl seçildiğini belirten bir kaç mezmurdan alıntı yapar. İkinci mezmurdan alınan ayet İsa’nın  kral olmak üzere ‘Tanrı Oğlu’ olarak nasıl meshedildiğini anlatır. Başkahin de benzer şekilde meshedilirdi (Mısır’dan Çıkış 29). İkinci alıntı 110.mezmurdan yine Mesih’in Tanrı’nın sağında nasıl oturduğunu anlatan bir bölümdür. Orada Mesih’in Melkisedek adında eski bir Yeruşalim Kralının düzeni uyarınca sonsuz bir kahinlik görevini üstleneceğini belirtir. Bu iki mezmur Mesih’in görkemli dirilişinden ve göğe alınışından sonra Tanrı katında meshedilip taçlandırılması sonucunda başkâhin olarak Tanrı’yla insanlar arasında aracılık yapmaya başladığını belirtir.
	Sonra yazar İsa Mesih’in yeryüzündeyken bile insanlar adına nasıl aracılık görevini üstlendiğini hatırlatır. Bazıları Tanrı Oğlu Mesih neden dua etmeye ihtiyaç duydu diye sorar. Aslında Mesih kendisinden çok adına iman edenler için dua ederdi (Luka 22:32, Yuhanna 17). Aynı zamanda insan kılığına bürünmüş olarak İsa’nın Baba Tanrı’nın gücüne ihtiyacı vardı. İsa Mesih ezelden beri Tanrı Oğlu olduğu halde insan olmayı kabul ettikten sonra insanlığa özgü her tür denemeye de boyun eğdi ama günah işlemedi. Böylece kurtarmakta olduğu insanlarla her açıdan empati kurabilir. Ayrıca insan olarak her tür denemenin üstesinden gelerek en zorlu şartlarda Tanrı’ya nasıl boyun eğilir diye bize göstermiş oldu. Aslında o herkesten çok daha fazla denenmiştir çünkü çoğumuz daha denemenin başında pes ederken O günaha kapılmadan her denemeyi sonuna kadar çekti. Böylece Mesih mutlak yetkinliğini göstererek mükemmel bir başkâhin olduğunu kanıtladı. Sonuç olarak ölümü ve dirilişiyle kendisine iman eden herkese sonsuz  kurtuluş sağlarken yaşantısıyla da kusursuz bir hayat nasıl yaşanır diye gösterdi.
Ekim 29
ÜÇÜNCÜ UYARI
İbraniler 5:11-6:12
11  Bu konuda söyleyecek çok sözümüz var, ama kulaklarınız uyuştuğu için anlatmak zor. 12  Şimdiye dek öğretmen olmanız gerekirken, Tanrı sözlerinin temel ilkelerini size yeni baştan öğretecek birine ihtiyacınız var. Size yine süt gerekli, katı yiyecek değil! 13  Sütle beslenen herkes bebektir ve doğruluk sözünde deneyimsizdir. 14  Katı yiyecek, yetişkinler içindir; onlar duyularını iyi ile kötüyü ayırt etmek üzere alıştırmayla eğitmiş kişilerdir. 6:1-2  Bunun için, ölü işlerden tövbe etmenin ve Tanrı'ya inanmanın temelini, vaftizler, elle kutsama, ölülerin dirilişi ve sonsuz yargıyla ilgili öğretinin temelini yeni baştan atmadan Mesih'le ilgili ilk öğretileri aşarak yetkinliğe doğru ilerleyelim. 3  Tanrı izin verirse, bunu yapacağız. 4-6  Bir kez aydınlatılmış, göksel armağanı tatmış ve Kutsal Ruh'a ortak edilmiş, Tanrı sözünün iyiliğini ve gelecek çağın güçlerini tatmış oldukları halde yoldan sapanları yeniden tövbe edecek duruma getirmeye olanak yoktur. Çünkü onlar Tanrı'nın Oğlu'nu adeta yeniden çarmıha geriyor, herkesin önünde aşağılıyorlar. 7  Üzerine sık sık yağan yağmuru emen ve kimler için işleniyorsa onlara yararlı bitkiler üreten toprağı Tanrı bereketli kılar. 8  Ama dikenli bitki, devedikeni üreten toprak yararsızdır; lanetlenmeye yakındır, sonu yanmaktır. 9  Size gelince, sevgili kardeşler, böyle konuştuğumuz halde, durumunuzun daha iyi olduğuna, kurtuluşa uygun düştüğüne eminiz. 10  Tanrı adaletsiz değildir; emeğinizi ve kutsallara hizmet etmiş olarak ve etmeye devam ederek O'nun adına gösterdiğiniz sevgiyi unutmaz. 11  Umudunuzdan doğan tam güvenceye kavuşmanız için her birinizin sona dek aynı gayreti göstermesini diliyoruz. 12  Tembel olmamanızı, vaat edilenleri iman ve sabır aracılığıyla miras alanların örneğine uymanızı istiyoruz.
AÇIKLAMA: Bu ayetlerde geçen ikaz belki Kutsal Kitap’ın en ciddi ve ürkütücü uyarılarından biridir. Yazar genel anlamda kendini Mesih imanlısı olarak gören Yahudi asılı kişilere yazıyordu. Ne var ki anlaşılan şu ki önemli bir kısmı İsa Mesih’e inandığını söylediği halde bunu hayatlarına pek yansıtamadı. Kimisi imanda köklenip olgunlaşamadı, kimisiyse imandan düşüp tümden uzaklaştı. Burada yazar ilk gruptaki kişileri bir azcık utandırarak isteklendirmeye çalışır. Ama Rab’bi inkar eden ikinci gruptan ümitlerini kesmelerini söyler.
	Rab’de tam anlamıyla gelişmeyen imanlılar için yazar şimdiye dek çok daha ileride olmaları gerektiğini belirtir. ‘Katı yiyecekler’ yemeleri gerekirken hala ‘süt’le beslendiklerini söyleyen yazar onların bu aşamaya kadar çok daha derin ve ruhsal mevzuları öğrenmeleri hatta başkalarına öğretmeleri gerektiğini vurgular. Bunlar sonuçta yeni imanlı değil, hem de Yahudiler olarak Rab’bin Sözünü çok iyi biliyorlardı. Ne var ki Kelam bilgisinde ve ruhsal hayatta daha fazla ilerlemek yerine uyuşup tembelliğe alıştılar. Kutsal Kitap yeni imanlıyı ruhsal bir bebeğe benzetir (1.Petrus 2:2). Mesih’e iman eder etmez yukarıdan doğduğumuz için doğal olarak öğrenmemiz gereken pek çok şey vardır. Burada yazar Yahudi imanlılara öğretilen temel bazı şeyleri hatırlatır: tövbe, iman, vaftiz, diriliş ve benzer şeyler çok temelli derslerdir. Ancak Mesih imanlısı bunları iyice öğrendikten sonra daha ileriye, yetkinliğe ilerlemeli. ‘Yetkin’ mevzular derken yazar bu mektupta irdelediği derin konuları kastediyor. Yani imanlı hiç bir zaman büyümeyi ve olgunlaşmayı bırakmamalı, her daim Mesih’te daha da yetkinleşmeye odaklanmalı (2.Korintliler 7:1).
	Şimdi Rab’bi tümden bırakmış ikinci gruba geliyoruz. Bunlar bir zamanlar imanlılara takılan ama sonradan Rab’bi terk eden kişilerdi. Diğer imanlılar gibi onlar da aydınlanmış, göksel armağanları tatmış, Kutsal Ruh’a ortak edilmiş ve Tanrı Sözünün güzelliğini ve gücünü tecrübe etmiş kimselerdi. Ne var ki bir süre sonra Rab’bin yolundan sapmış, imansızlığa düşmüşlerdi. Hatta ayetin dediğine göre bazısı Tanrı Oğlu Mesih’i herkesin önünde inkar ederek aşağılamışlardı. Böyle insanların sonu ne olacak? Yazarın dediğine göre bunları yeniden tövbe edecek duruma getirmek mümkün değil. Bu tür insanların yüreklerini sıkça yağmur alan ama buna rağmen yalnızca devedikeni üreten toprağa benzetir. Demek ki bazısı Rab’bin Sözünü defalarca duymalarına rağmen Rab’bi bilinçli bir şekilde reddederlerse onların başka bir tövbe şansları kalmıyor. İsa Mesih aynı bu hükmü yaptığı mucizeleri Şeytan’a atfettiren din bilginleri için söyledi (Matta 12:22-37) Benzer şekilde Elçi Yuhanna bu tarz ‘ölümcül’ günahı işleyen kişiler için dua etmemizin yararsız olduğunu söyler (1.Yuhann 5:16-17). Peki bu günahı kimler işler? Bu hüküm din bilginleri gibi Tanrı’nın Sözünü çok iyi bilen, Kutsal Ruh’un sevgisini tadan ama daha sonra İsa Mesih’i inkar edip Rab’den ırak düşen kimseler için geçerlidir. Aslında günün sonunda Mesih’in ailesini terk etmeleri hiç bir zaman tam olarak ait olmadıklarının göstergesidir  (1.Yuhanna 2:19).  Bu durumda gerçek Mesih imanlısı korkmalı mı? Hayır! İlerleyen ayetlerde yazdığı gibi, yürekten iman edenin durumu çok farklı yani ‘kurtuluşa uygundur’. Yine de tembellik yapmayıp imanımızı her gün daha da pekiştirmeye ve köklendirmeye bakmalıyız. Çünkü gerçek imanlının işareti verimli bir hayattır (Matta 13:1-23). Hayatımızda Ruh’un ürünü görünmeye başladıysa, endişelenmemize hiç gerek yoktur (Galatyalılar 5:16-26).
Ekim 30
TANRI’NIN VAADİ
İbraniler 6:13-6:20
13  Tanrı İbrahim'e vaatte bulunduğu zaman, üzerine ant içecek daha üstün biri olmadığı için kendi üzerine ant içerek şöyle dedi: 14  ‹‹Seni kutsadıkça kutsayacağım, Soyunu çoğalttıkça çoğaltacağım.›› 15  Böylece İbrahim sabırla dayanarak vaade erişti. 16  İnsanlar kendilerinden üstün biri üzerine ant içerler. Onlar için ant, söyleneni doğrular ve her tartışmayı sona erdirir. 17  Tanrı da amacının değişmezliğini vaadin mirasçılarına daha açıkça belirtmek istediği için vaadini antla pekiştirdi. 18  Öyle ki, önümüze konan umuda tutunmak için Tanrı'ya sığınan bizler, Tanrı'nın yalan söylemesi olanaksız olan bu iki değişmez şey aracılığıyla büyük cesaret bulalım. 19  Canlarımız için gemi demiri gibi sağlam ve güvenilir olan bu umut, perdenin arkasındaki iç bölmeye geçer. 20  Melkisedek düzeni uyarınca sonsuza dek başkâhin olan İsa oraya uğrumuza öncü olarak girdi.
AÇIKLAMA: Bir önceki ayetlerde geçen ürpertici uyarıdan sonra yazar gerçek imanlılarının korkmaları için bir sebep olmadığını belirtmek ister. Rab’de gelişmeyen imanlı endişe edebilir ancak imanda büyüyen kişi Rab’bin kurtuluş vaatlerine her daim güvenebilir. Yazar, vaat edilenlere iman ve sabır aracılığıyla kavuşmaları için, okurlarını Kutsal Kitap’ta adı geçen bazı kişileri örnek gösterir. İman konusunda en büyük emsal İbrahim’dir. Rab onu ilk çağırdığı zaman onu alabildiğine kutsayıp soyunu çoğaltacağına söz verdi (Yaratılış 12:1-3). Fakat bir sorun vardı, İbrahim’in eşi Sara kısırdı. Yine de Rab onlara bir çocuk vereceğini tekrarladı ve İbrahim Rab’be iman etti (Yaratılış 15:1-6). Yıllar geçti ama hala çocuk sahibi olamadılar yine de İbrahim Tanrı’nın sözüne güveniyordu. Yüz yaşına bastığında nihayet İbrahim’in Sara’dan İshak isminde bir oğlu oldu. Ancak bir süre sonra Rab yine de İbrahim’im imanını denedi. Vaat uyarınca doğan İshak’ı kurban etmesini istedi. Yine de İbrahim Tanrı’ya olan imanında tereddüt etmedi. Ertesi günü sabah erkenden kalkıp günlerce yol aldıktan sonra İshak’ı Tanrı’ya sunmak üzere bir dağa çıkıp oğlunu sunağa yatırdı. Sonra bıçağı kavrayıp tam oğlunu boğazlayacak iken Rab onu durdurdu ve şöyle dedi: ‘Çocuğa dokunma, şimdi Tanrı’dan korktuğunu anladım, biricik oğlunu benden esirgemedin.’ Sonra Rab şöyle devam etti: ‘Kendi üzerime ant içiyorum, bunu yaptığın için seni fazlasıyla kutsayacağım ve soyunu gökteki yıldızlar kadar çoğaltacağım...çünkü sözümü dinledin’ (Yaratılış 22:12-18).

	Rab’bin yüzlerce sene önce İbrahim’e söyledi bu sözleri hatırlatan yazar Tanrı’nın vaadini yerine getirmede ne kadar sadık olduğunu vurgulamak istiyor. İbrahim uzun yıllar boyunca Tanrı’nın sözüne hep güvendi. Hatta Rab oğlunu kendisinden geri isteğinde de onu esirgemedi çünkü Tanrı’nın her türlü vaadini gerçekleştireceğine güveniyordu. Şimdi yazar Tanrı’nın içtiği anda odaklanır. Aslında Kutsal Kitap genellikle insanların ant içmelerini yasaklar çünkü çok ant için genellikle bunu yalanlarını örtmek için yapar (Matta 5:33-37). Aynı zamanda sıkça ant içen kişiler devamlı Allah’ın ismini zikrederek onu boş yere kullanmış oluyor ve Tanrı’nın kutsallığına saygısızlık yapmış oluyorlar (Mısır’dan Çıkış 20:7). Fakat burada Tanrı’nın ant içmesi sözünü inandırıcı kılmak istediğinden değil vaadini pekiştirmek istediğindendir. Aynı zamanda yazarın belirttiği gibi Tanrı’dan daha üstün biri olmadığı için Rab kendi üzerine ant içer. Aslında bu Kutsal Kitap’ta pek nadir görülen bir olay. O zaman Rab neden ant içti bu durumda? Burada ant içmesi büyük olasılıkla İbrahim’in sadakatinden ne kadar etkilendiğini göstermek için ve vaadini daha da vurgulamak için yaptı. Böylece İbrahim’le yapılan antlaşma hem Tanrı’nın vaadiyle hem de üzerine içilen antla pekişmiş oldu.
	Benzer şekilde, Tanrı’nın bize verdiği vaatler sağlamdır. İbrahim gibi Tanrı’ya sığınan bizler de önümüze konulan umuda tutunurken imanımızın boşa çıkmayacağından emin olabiliriz. Sonuçta umudumuz İsa Mesih’in kendisine bağlıdır, O da Tanrı’nın huzurundadır. Burada umudumuzu bir gemi demirine benzetir. Eski zamanlarda geminin demiri küçük bir tekneye yüklenir ve karaya doğru götürülürdü. Sonra demiri kayalara oturtarak gemiyi güvenlik altına alırlardı. Benzer şekilde İsa Mesih bizden önce Tanrı’nın huzuruna girdi ve kurtuluşumuzu garantiye aldı. O şimdi orada başkâhin olarak bizim adımıza aracılık etmektedir. Elçi Pavlus’un yazdığı gibi ‘Mesih’in sevgisinden bizi kim ayırabilir? Sıkıntı mı, elem mi, zulüm mü, açılık mı, çıplaklık mı, tehlike mi, kılıç mı? (Romalılar 8:35). Gerçek şu ki imanda zayıflamadan Mesih’e sadık kalırsak O’nun yüce vaatlerine kavuşacağımız kesindir.
Ekim 31
MELKİSEDEK DÜZENİ
İbraniler 7:1-10
1  Bu Melkisedek, Şalem Kralı ve yüce Tanrı'nın kâhiniydi. Kralları bozguna uğratmaktan dönen İbrahim'i karşılamış ve onu kutsamıştı. 2  İbrahim de ona her şeyin ondalığını verdi. Melkisedek, adının anlamına göre, önce ‹‹Doğruluk Kralı››dır; sonra da ‹‹Şalem Kralı››, yani ‹‹Esenlik Kralı››dır. 3  Babasız, annesizdir; soyağacı yoktur. Ne günlerinin başlangıcı, ne yaşamının sonu vardır. Tanrı'nın Oğlu gibi sonsuza dek kâhin kalacaktır. 4  Bakın, büyük ata İbrahim'in ganimetten ondalık verdiği bu adam ne kadar büyüktür! 5  Levioğulları'ndan olup kâhinlik görevini üstlenenlere Kutsal Yasa uyarınca halktan, yani İbrahim'in soyundan oldukları halde, kardeşlerinden ondalık almaları buyrulmuştur. 6  Melkisedek ise Levili kâhinlerin soyundan olmadığı halde, vaatleri alan İbrahim'den ondalık kabul etmiş ve onu kutsamıştır. 7  Hiç kuşkusuz, kutsayan kutsanandan üstündür. 8  Birinde ölümlü insanlar ondalık alıyor, ötekinde yaşadığına tanıklık edilen biri alıyor. 9  Ondalık alan Levi bile İbrahim aracılığıyla ondalık vermiştir denebilir. 10  Çünkü Melkisedek İbrahim'i karşıladığı zaman, Levi hâlâ atasının bedenindeydi.
AÇIKLAMA: Buraya kadar yazar İsa Mesih’in meleklerden ve diğer tüm peygamberlerden pek üstün olduğunu kanıtladı. Şimdiyse Melkisedek düzeni uyarınca Mesih’in ebedi bir başkâhinlik konumuna sahip olduğunu gösterir. Daha önce bir kaç kez değindiği Melkisedek’in kim olduğunu nihayet açıklıyor. Yaratılış 14:17-20 ayetlerinde kısaca görünen Melkisedek’in büyük zaferle dönen İbrahim’le karşılaştığında onun ‘Yüce Tanrı’nın kâhini olan Şalem Kralı’ olduğunu okuyoruz. Melkisedek İbrahim’i kutsar ve sonra elinden ganimetinin onda birini armağan olarak kabul eder. Yıllar sonra Davut gelecek Mesih’in Melkisedek düzeni uyarınca kâhin olacağını okuyoruz (Mezmur 110:4).Bunun dışında kendisi hakkında başka bilgi yok. İbranilerin yazarı ise ardaki boşluğu bir az doldurmaya çalışır. Melkisedek’in isminden yola çıkarak onun ‘Doğruluk Kralı’ olduğunu belirterek Tanrı’nın gözünde değerli biri olduğunu gösterir. Aynı zamanda hayatının başlangıcı ya da sonu hakkında bir bilgi verilmediğine dikkatimizi çekerek Melkisedek’in bir anlamda ebedi ve sonsuz bir kahinliği temsil ettiğini söyler. Bazıları Melkisedek’in bir melek ya da Mesih’in kendisi olduğunu savunur ancak burada verilmek istenen mesaj farklıdır. Yazar Melkisedek’i İsa’ya eşit kılmıyor, tersine onun Mesih’in mükemmel başkâhinliği için özel bir emsal oluşturduğunu belirtir. Büyük ihtimalle Melkisedek gerçek bir insan olup Yeruşalim’de krallık yapan ve aynı zamanda Eyüp gibi Tanrı’yı yakından tanıyan ve adına kahinlik görevi üstlenen biriydi (bkz. Eyüp 1:1-5). Ancak geçmişinden ya da ölümünden bahsedilmediği için Melkisedek bu açıdan Mesih için uygun bir örnek oluşturuyor.
	İlerleyen ayetlerde yazar Melkisedek’in İbrahim’le olan kısa diyaloguna dikkatimizi çevirir. Yahudilerin atası olan İbrahim İsrail toplumunda çok önemli bir yere sahipti çünkü Tanrı’nın tüm vaatleri onunla başladı. Ancak burada yazar, İbrahim’in Melkisedek’e ondalık verdiğini hatırlayarak, İbrahim’in Melkisedek’i kendinden üstün gördüğünü belirtir. Yazar daha sonra İbrahim’in soyundan gelen ve tapınakta görev yapan Levi oğullarının topladığı ondalıklarına odaklanır. Kutsal Yasa uyarınca İsrail toplumundan düzenli olarak kazandıkları onda birini toplamaları gerekiyordu. Bu para da ibadet düzeninde görev yapan Levililerin geçimi için kullanılırdı. Ancak yazar Melkisedek’in Levi oymağından olmadığı halde İbrahim’den ondalık toplayarak çok daha kadim bir başkâhin konumuna sahip olduğunu gösterir. Hatta İbrahim’in torunu olan Levi’nin de atası aracılığıyla Melkisedek’e ondalık verdiğini söyleyebiliriz.
	Peki yazar neden bu kadar ince ayrıntılar üzerinde duruyor? Aslında ilerleyen ayetlerde göreceğimiz gibi yazar Eski Antlaşmada geçen yetersiz Levili kahinlik düzeninin Yeni Antlaşma’da Mesih’le gelen mükemmel bir kahinlikle değiştirildiğini göstermek istiyor. İsa Mesih Levi oymağından olmadığı için bazıları onun başkâhin olabileceğine inanmıyordu. Ama yazar Mesih’in çok daha üstün ve kıdemli bir kâhin düzenine göre geldiğini gösterir. Aynı zamanda yazar Mesih’in İbrahim’den de üstün olduğunu göstermiş oldu. Yahudilerin Mesih’le olan tartışmalarında sık sık ‘Biz İbrahim’in torunlarıyız’ diyerek İsa’nın mesajını yok saymaya çalıştılar. Mesih ise İbrahim’in binlerce sene önce İsa’nın geleceğini görüp adına sevindiğini belirtir. Hatta sonunda ‘İbrahim doğmadan önce ben varım’ diyerek din bilginlerini çok kızdırdı (Yuhanna 8:33-58). Evet Melkisedek düzeni uyarınca gelen Mesih İbrahim’den önce vardı böylece kendisinden de soyundan gelen Levili kahinlerden de çok daha üstün bir konuma sahiptir.
Kasım 1
MESİH’İN KAHİNLİĞİ
İbraniler 7:11-28
11  Eğer Levililer'in kâhinliği aracılığıyla yetkinliğe erişilebilseydi -nitekim Kutsal Yasa bu kâhinliği öngörerek halka verildi- Harun düzenine göre değil de, Melkisedek düzenine göre başka bir kâhinin gelmesinden söz etmeye ne gerek kalırdı? 12  Çünkü kâhinlik değişince, Yasa da zorunlu olarak değişir. 13  Kendisinden böyle söz edilen kişi başka bir oymaktandır. Bu oymaktan hiç kimse sunakta hizmet etmemiştir. 14  Rabbimiz'in Yahuda oymağından geldiği açıktır. Musa bu oymaktan söz ederken kâhinlere ilişkin bir şey söylemedi. 15  Melkisedek benzeri başka bir kâhin ortaya çıktığından, bu söylediğimiz artık daha da açıktır. 16  O, Yasa'nın soyla ilgili önkoşuluna göre değil, yok edilemez bir yaşamın gücüne göre kâhin olmuştur. 17  Çünkü, ‹‹Melkisedek düzeni uyarınca Sen sonsuza dek kâhinsin›› 18  Önceki buyruk, zayıflığı ve yararsızlığı nedeniyle geçersiz kılındı. 19  Çünkü Yasa hiçbir şeyi yetkinleştiremedi. Bunun yerine, aracılığıyla Tanrı'ya yaklaştığımız daha sağlam bir umut verildi. 20  Bu da antsız olmadı. Öbürleri ant içilmeden kâhin olmuşlardı. 21  Ama O kendisine, ‹‹Rab ant içti, kararından dönmez, Sen sonsuza dek kâhinsin›› 22  Böylece İsa daha iyi bir antlaşmanın kefili olmuştur. 23  Önceki düzende çok sayıda kâhin görev aldı. Çünkü ölüm, görevlerini sürdürmelerini engelliyordu. 24  Ama İsa sonsuza dek yaşadığı için kâhinliği süreklidir. 25  Bu nedenle O'nun aracılığıyla Tanrı'ya yaklaşanları tümüyle kurtaracak güçtedir. Çünkü onlara aracılık etmek için hep yaşamaktadır.
26  Böyle bir başkâhinimiz -kutsal, suçsuz, lekesiz, günahkârlardan ayrılmış, göklerden daha yücelere çıkarılmış bir başkâhinimiz- olması uygundur. 27  O, öbür başkâhinler gibi her gün önce kendi günahları, sonra da halkın günahları için kurbanlar sunmak zorunda değildir. Çünkü kendini sunmakla bunu ilk ve son kez yaptı. 28  Kutsal Yasa, zayıflıkları olan insanları başkâhin atamaktadır. Ama Yasa'dan sonra gelen ant sözü, sonsuza dek yetkin kılınmış olan Oğul'u başkâhin atamıştır.
AÇIKLAMA: Yazar Harun soyundan gelen Levili kahinleri Melkisedek düzeni uyarınca ortaya çıkan Mesih’in kahinliği ile kıyaslamaya devam eder. Musa’nın Yasası gereği tapınakta kahinlik görevine başlayan Levililer, Mesih’in dönemine kadar yaklaşık 1500 yıl boyunca hizmet ettiler. Tanrı’nın huzurunda hizmet eden bu gruba katılmak için Levi oymağından olmak şarttı. Levililer sürekli olarak hem kendi günahları için hem de halkın suçları için günah sunularını sunarlardı. Ancak bu kalıcı bir çözüm değildi çünkü her günah işlediklerinde yeniden kurban kesmeleri gerekiyordu. Kahinler de kusurlu insan oldukları için yaşlandıklarında ölüyorlardı ve başkaları yerlerine geçmesi gerekiyordu. Böylece, yazarın belirttiği gibi, ne kahinler ne de toplum ‘yetkinliğe’ erişebildi. Yetkinlik derken günahtan tam anlamıyla özgürlük, ruhsal ve ebedi kurtuluş demek istiyor. Bunun esas nedeni de Musa’yla gelen Yasa’ydı. Dediğine göre Yasa zayıflığı ve yararsızlığı yüzünden hiçbir şeyi yetkinleştiremedi. Aslında Yasa’nın kendisi kutsaldı ama insanlar günahlarından dolayı hiç bir zaman onu tam anlamıyla yerine getiremediler. Böylece Yasa insanların günahlarını tekrar ve tekrar gündeme getirerek onları mahkum etmişti. İşte bunun için yeni bir düzen, yeni bir başkâhin de gerekiyordu (bkz Romalılar 7:7-25).
	Diğer kahinler gibi tekrar ve tekrar kurban kesmek ve sonunda görevini başkasına devretmek yerine, İsa Mesih kendini çarmıhta sunmakla kurban işine son verdi ve ölümden dirilmekle başkâhinlik görevini sonsuza kadar üstlendi. Öbür kahinlerin önkoşulu Levili olmak iken Mesih çok daha kadim bir düzene göre yok edilemez bir yaşamın otoritesiyle göreve başladı. Dahası Levili kahinler gibi günü geldiğinde görevi bırakmak yerine İsa Mesih ölümü yendiği için ve her daim Tanrı’nın sağında bulunduğu için aracılık görevini ebediyen sürdürmektedir. Böylece kendisine iman edenleri tam anlamıyla yetkinliğe erdirebiliyor çünkü günahlarına karşılık kalıcı bir çözüm oldu. Ayrıca ardından gelenler O’nun aracılığıyla Tanrı’ya özgürce yaklaşabiliyor.
	Sonuç olarak İsa Mesih Tanrı’yla insan arasındaki ilişkide yeni bir dönem açtı. Önceki kahinlik düzeni insanları kurtarmak yerine daha da günahın içine gömüyordu çünkü her kurban kestiklerinde yakın zamanda bir daha kesmeleri gerekeceğini biliyorlardı. Yasa onlara sevinç ve esenlik vermek yerine suçlarını anımsatıyordu. Kahinler bile çok kutsal yaşantılarına rağmen eninde sonunda ölüme boyun eğerek kusurlu insan olduklarını gösteriyorlardı. İşte bu yüzden Mesih Tanrı’dan yeni bir antlaşma getirerek yeni ve kalıcı bir kahinlik devri açtı. İsa, kutsal yaşantısıyla ve sonrasında kusursuz kurban edilişiyle, Tanrı’nın huzuruna açılan yolu tüm herkese açtı. Artık kurban kesmeye gerek yok, kendi yaptıklarımızla aklanmaya çalışmak da yararsız. Tanrı kuzusu İsa Mesih kendini dünyanın günahına karşılık çarmıhta sunarak bu işe son verdi. Mesih ölümü yendi, dirildi ve kendisine iman edenlerin adına aracılık etmek üzere şu anda Rab’bin huzurundadır.
Kasım 2
YENİ ANTLAŞMA
İbraniler 8:1-13
1-2  Söylediklerimizin özü şudur: Göklerde, Yüce Olan'ın tahtının sağında oturan, kutsal yerde, insanın değil, Rab'bin kurduğu asıl tapınma çadırında görev yapan böyle bir başkâhinimiz vardır. 3  Her başkâhin sunular, kurbanlar sunmak için atanır. Bu nedenle bizim başkâhinimizin de sunacak bir şeyi olması gerekir. 4  Eğer kendisi yeryüzünde olsaydı, kâhin olamazdı. Çünkü Kutsal Yasa uyarınca sunuları sunanlar var. 5  Bunlar göktekinin örneği ve gölgesi olan tapınakta hizmet ediyorlar. Nitekim Musa tapınma çadırını kurmak üzereyken Tanrı tarafından şöyle uyarıldı: ‹‹Her şeyi sana dağda gösterilen örneğe göre yapmaya dikkat et.›› 6  Şimdiyse, İsa daha iyi vaatler üzerine kurulmuş daha iyi bir antlaşmanın aracısı olduğu kadar, daha üstün bir göreve de sahip olmuştur. 7  Eğer o ilk antlaşma kusursuz olsaydı, ikincisine gerek duyulmazdı. 8  Oysa halkını kusurlu bulan Tanrı şöyle diyor: ‹‹ ‹İsrail halkıyla ve Yahuda halkıyla Yeni bir antlaşma yapacağım günler geliyor› Diyor Rab. 9  ‹Atalarını Mısır'dan çıkarmak için Ellerinden tuttuğum gün Onlarla yaptığım antlaşmaya benzemeyecek. Çünkü onlar antlaşmama bağlı kalmadılar, Ben de onlardan yüz çevirdim› Diyor Rab. 10  ‹O günlerden sonra İsrail halkıyla Yapacağım antlaşma şudur› diyor Rab, ‹Yasalarımı zihinlerine işleyeceğim, Yüreklerine yazacağım. Ben onların Tanrısı olacağım, Onlar da benim halkım olacak. 11  Hiç kimse yurttaşını, kardeşini, Rab'bi tanı diye eğitmeyecek. Çünkü küçük büyük hepsi tanıyacak beni. 12  Çünkü suçlarını bağışlayacağım, Günahlarını artık anmayacağım.› ›› 13  Tanrı, ‹‹Yeni bir antlaşma›› demekle ilkini eskimiş saymıştır. Eskiyip köhneleşense çok geçmeden yok olur.
AÇIKLAMA: Yazar buraya kadar söylediklerini şöyle özetler: Tanrı’nın sağında bulunan, göksel tapınakta hizmet eden öyle kusursuz bir başkâhinimiz var ki... İsa Mesih yeryüzündeki kahinlerden çok ama çok daha üstün bir konuma sahiptir. İlahi kimliği ile insani özellikleri olsun, kusursuz yaşantısı ile şimdiki kutsal konumu olsun, hepsi O’nu mükemmel bir başkâhin kılıyor. Dünyadayken Mesih tapınakta görev yapmadığı halde şuan yeryüzünde yapılan buluşma çadırının aslı olan göksel tapınakta görevini sürdürüyor. Yazar bir sonraki bölümde buna daha ayrıntılı bir şekilde değinecektir. Sonuç olarak İsa Mesih daha iyi vaatler üzerine kurulmuş yeni antlaşmanın mükemmel aracısı olarak göklerde başkahinlik görevine başlamış bulunuyor.
	Yazar Yeni Antlaşma’ya bir kaç kere değinmişti ama şimdi Yeremya 31:31-34 ayetlerini aktararak onun ayrıntılarına odaklanıyor. Tanrı İsrail’in ataları olan İbrahim ve Davut’la birer antlaşma yaptı. Ayrıca Mısır’dan çıkan ve Sina eteklerinde konaklanan İsrail halkıyla çok önemli bir antlaşma daha yaptı. Ancak Rab Yasasını onlara bildirdikten 40 gün sonra İsrail oğulları altın buzağı yaparak kutsal antlaşmayı hemen bozdular. Ondan sonraki tarihleri boyunca Yahudilerin Rab’bin Yasasını defalarca çiğnediklerini görüyoruz. O yüzden Rab peygamberlerin ağızlarından bir çok yerde yeni bir antlaşma yapacağına söz verir (bkz. Yeşaya 59:21; Yeremya 32:38-40; Hezekiel 11:18-20, 36:24-28, 37:26). Bu ayetlerde İsrail’in bozduğu Eski Antlaşma’nın yerine Tanrı’nın koşulsuz ve kusursuz bir Yeni Antlaşma kuracağını görüyoruz. Diğer özelliklerine bakarsak Yeni Antlaşma’nın halkın yüreğine yazılacağını, herkesin Rab’bi Kutsal Ruh’u aracılığıyla tanıyacağını ve halkın tüm günahları affedileceğini okuyoruz. Görüldüğü gibi bu son antlaşma tamamen şartsız bir şekilde verildi. Yani İbrahim ve Davut’a verilen antlaşmalar gibi Rab bu antlaşmaların nihai sonucunun sorumluluğunu kendi üzerine alıyor.
Peki peygamberlerin sözünü ettiği bu antlaşma ne zaman başladı? Bu antlaşma Eski Antlaşma döneminde vaat edildiyse de, ancak Mesih’in gelişiyle devreye girdi. Her kutsal antlaşma gibi ancak kusursuz bir kurbanın kanıyla yürürlüğe geçebilirdi. İşte bunun için Mesih ölmeden önceki gece akıtacağı kendi kanından söz ederek havarilerine ‘birçoklarının günahları uğruna akıtılan antlaşma kanı budur’ dedi (Matta 26:26-29). Yeni Antlaşma böylece Eski Antlaşma’yı noktalar, nitekim Mesih’in kendisi Kutsal Yasa’yı ve peygamberlerin sözlerini tamamlamaya geldiğini söyler (Matta 5:17). Elçi Pavlus da aynı gerçeği şöyle vurgular: “Mesih Kutsal Yasa’nın sonudur” (Romalılar 10:4). Ama ‘Rab eski antlaşmayı sona erdirdi’ derken, Rab’bin fikir değiştirdiği anlamına gelmez; Tanrı asla değişmez (Yakup 1:17). Aslında Eski Antlaşma’nın feshedilmenin sebebi İsrail’in verilen şartlara uymamalarından kaynaklandı. Şeriat kendi başına hiçbir insanı kurtaramazdı, o yüzden Mesih gelip Yeni Antlaşma’yı kanıyla yürürlüğe soktuktan sonra Eski Antlaşma’nın kenara çekilmesi gerekti. Bu demek değil ki eski kutsal yazıları boşluyoruz ya da bozulmuş sayıyoruz. Yalnızca Yasa altında değiliz artık çünkü Mesih bizi özgür kıldı ve kanıyla Tanrı’yla doğrudan ilişki kurmamızı sağladı (Romalılar 8:1-4).
Kasım 3
GÖKSEL TAPINAK
İbraniler 9:1-14
1  İlk antlaşmanın tapınma kuralları ve dünyasal tapınağı vardı. 2  Bir çadır kurulmuştu. Kutsal Yer denen birinci bölmede kandillik, masa ve adak ekmekleri bulunurdu. 3  İkinci perdenin arkasında En Kutsal Yer denen bir bölme vardı. 4  Altın buhur sunağıyla her yanı altınla kaplanmış Antlaşma Sandığı buradaydı. Sandığın içinde altından yapılmış man testisi, Harun'un filizlenmiş değneği ve antlaşma levhaları vardı. 5  Sandığın üstünde Bağışlanma Kapağı'nı gölgeleyen yüce Keruvlar dururdu. Ama şimdi bunların ayrıntılarına giremeyiz. 6  Her şey böyle düzenlendikten sonra kâhinler her zaman çadırın ilk bölmesine girer, tapınma görevlerini yerine getirirler. 7  Ama iç bölmeye yılda bir kez yalnız başkâhin girebilir. Üstelik kendisi için ve halkın bilmeden işlediği suçlar için sunacağı kurban kanı olmaksızın giremez. 8  Kutsal Ruh bununla çadırın ilk bölmesi durdukça, kutsal yere giden yolun henüz açıkça gösterilmediğini belirtiyor. 9  Bu, şimdiki çağ için bir örnektir; sunulan kurbanlarla sunuların tapınan kişinin vicdanını yetkinleştiremediğini gösteriyor. 10  Bunlar yalnız yiyecek, içecek, çeşitli dinsel yıkanmalarla ilgilidir; yeni düzenin başlangıcına kadar geçerli olan bedensel kurallardır. 11  Ama Mesih, gelecek iyi şeylerin başkâhini olarak ortaya çıktı. İnsan eliyle yapılmamış, yani bu yaratılıştan olmayan daha büyük, daha yetkin çadırdan geçti. 12  Tekelerle danaların kanıyla değil, sonsuz kurtuluşu sağlayarak kendi kanıyla kutsal yere ilk ve son kez girdi. 13  Tekelerle boğaların kanı ve serpilen düve külü murdar olanları kutsal kılıyor, bedensel açıdan temizliyor. 14  Öyleyse sonsuz Ruh aracılığıyla kendini lekesiz olarak Tanrı'ya sunmuş olan Mesih'in kanının, diri Tanrı'ya kulluk edebilmemiz için vicdanımızı ölü işlerden temizleyeceği ne kadar daha kesindir!
AÇIKLAMA: Şimdiye kadar yazar bir kaç defa tapınak olarak kullanılan buluşma çadırından söz etti (8:1-5). Burada ise onun ayrıntılarına giriyor. Tanrı İsrail halkıyla antlaşma yaptığı zaman onlarla birlikte, aralarında yaşayacağını söyledi. Bunun için kutsal varlığını temsil eden bir tapınak yapıp ordugâhın tam ortasına dikmelerini buyurdu. Rab kurulacak kutsal çadırının en ince ayrıntısına kadar Musa’ya bir çok talimat verdi. Çadır dikdörtgen şeklinde olup iki bölümden oluşuyordu. Kutsal Yer diye bilinen ön kısmında bir kaç önemli eşya vardı: ekmek masası, kandillik ve buhur sunağı. Levili kahinler her gün buraya girip yeni ekmek koyar, kandilliğin yağını tamamlar ve buhur yakarlardı. Çadırın arka kısmında En Kutsal Yer denilen bir bölüm daha vardı. İki bölümü ayıran kalın bir perde duruyordu çünkü kahinlerin oraya girmesi kesinlikle yasaktı. Orada antlaşma sandığı bulunuyordu. İçinde on emir levhaları gibi bazı önemli eşya barındıran sandığın her tarafı som altınla kaplıydı. Sandığın kapağında iki muhteşem keruv şekli duruyordu çünkü antlaşma sandığı esasen Tanrı’nın tahtını temsil ediyordu (Mısır’dan Çıkış 25-27).

En Kutsal Yere ancak yılda bir kez yalnız başkâhin girebiliyordu. Büyük Bağışlama Günü olarak bilinen özel günde başkâhin önce kendi günahı için sonra tüm topluluğun suçları için kurban kesip kanını perdenin arkasına En Kutsal Yere taşıyarak Tanrı’nın affını diliyordu. Bu resim Kutsal olan Tanrı’ya yaklaşmanın normal insan için imkansız olduğunu gösteriyordu. Aslında tüm bu araçlar ve törenler canlı bir örnek ve emsaldi. İnsanın kendi yaptıklarıyla asla kurtulamayıp esas kusursuz bir kurbanın kanıyla af bulabileceğini öğretiyordu. Ancak bu törenin her yıl tekrarlandığına göre kalıcı bir çözüm olmadığını belirtiyordu. Esas tüm bu ritüeller tek tek Mesih’i işaret ediyordu. Öyle ki Mesih başkâhin olarak geldiğinde kendini tüm insanlık uğruna çarmıhta kusursuz bir kurban olarak sunduğunda kutsal kanını bir çadıra değil doğrudan Tanrı’nın huzuruna taşıyarak affımızı elde etti. Yazarın belirttiği gibi Mesih, diğer kahinlerin hizmet ettiği yeryüzündeki tapınağa değil, aslı olan göksel tapınağa girip kefaretimizi sağladı. Hatırlarsak Tanrı Musa’ya buluşma çadırının talimatlarını verirken gökteki emsaline tıpatıp yapmasını buyurdu. Anlaşılan şu ki gerçek ve asıl tapınak Tanrı’nın huzurunda durandır. (bkz. Vahiy 7:15, 14:15, 15:5)
Eski Antlaşma altındaki insanlar Tanrı’ya yaklaşmıyorlardı. Sundukları kurbanlar vicdanlarını ancak geçici bir süreliğine hafifletiyordu, yani tam bir yetkinlik getirmiyordu. Ancak Yeni Antlaşma doğrultusunda gelen İsa Mesih daha üstün bir kurbanın yani kendi kusursuz kanıyla göksel tapınağa girerek tam bir bağışlama sağlayabildi. Böylece kendisine iman edenler hem sonsuz bir kurtuluşa sahip oluyorlar hem de şimdiden tertemiz bir vicdanla Tanrı’nın huzuruna yaklaşabilirler. İlginçtir ki Mesih tam öldüğü sırada En Kutsal Yeri kapatan tapınaktaki büyük perde yukarıdan aşağı yırtıldı (Matta 27:51). Bununla Rab Tanrı’ya giden yolun artık açıldığını gösterdi. Sonuç olarak İsa Mesih’in adıyla Tanrı’ya yaklaşan herkes günahlarından tam anlamıyla kurtulduğuna emin olabiliyor.
Kasım 4
KUTSAL KAN
İbraniler 9:15-28
15  Bu nedenle, çağrılmış olanların vaat edilen sonsuz mirası almaları için Mesih yeni antlaşmanın aracısı oldu. Kendisi onları ilk antlaşmafx1 zamanında işledikleri suçlardan kurtarmak için fidye olarak öldü. 16  Ortada bir vasiyetfx1 varsa, vasiyet edenin ölümünün kanıtlanması gerekir. 17  Çünkü vasiyet ancak ölümden sonra geçerli olur. Vasiyet eden yaşadıkça, vasiyetin hiçbir etkinliği yoktur. 18  Bu nedenle ilk antlaşma bile kan akıtılmadan yürürlüğe girmedi. 19  Musa, Kutsal Yasa'nın her buyruğunu bütün halka bildirdikten sonra su, al yapağı, mercanköşk otu ile danaların ve tekelerin kanını alıp hem kitabın hem de bütün halkın üzerine serpti. 20  ‹‹Tanrı'nın uymanızı buyurduğu antlaşmanın kanı budur›› dedi. 21  Aynı biçimde çadırın ve tapınmada kullanılan bütün eşyaların üzerine kan serpti. 22  Nitekim Kutsal Yasa uyarınca hemen her şey kanla temiz kılınır, kan dökülmeden bağışlama olmaz.
23  Böylelikle aslı göklerde olan örneklerin bu kurbanlarla, ama gökteki asıllarının bunlardan daha iyi kurbanlarla temiz kılınması gerekti. 24  Çünkü Mesih, asıl kutsal yerin örneği olup insan eliyle yapılan kutsal yere değil, ama şimdi bizim için Tanrı'nın önünde görünmek üzere asıl göğe girdi. 25  Başkâhin her yıl kendisinin olmayan kanla En Kutsal Yer'e girer; oysa Mesih kendisini tekrar tekrar sunmak için göğe girmedi. 26  Öyle olsaydı, dünyanın kuruluşundan beri Mesih'in tekrar tekrar acı çekmesi gerekirdi. Oysa Mesih, kendisini bir kez kurban ederek günahı ortadan kaldırmak için çağların sonunda ortaya çıkmıştır. 27  Bir kez ölmek, sonra da yargılanmak nasıl insanların kaderiyse, Mesih de birçoklarının günahlarını yüklenmek için bir kez kurban edildi. İkinci kez, günah yüklenmek için değil, kurtuluş getirmek için kendisini bekleyenlere görünecektir.
AÇIKLAMA: Bazılarımız kan görünce tuhaf oluruz, ama neden? Çünkü kan yaşamın sembolüdür; kanın dökülmesi ise ölüm demek. Kutsal Yasasında Rab aynısını söyledi: ‘Canlılara yaşam veren kandır. Ben onu size sunakta kendinizi günahtan bağışlatmanız için verdim. Kan yaşam karşılığı günah bağışlatır’ (Levililer 17:11). Ayette gördüğümüz gibi kan aynı zamanda günahımızı bağışlatan fidye olarak verilmiştir. Ne var ki Eski Antlaşma döneminde sunulan kurbanların kanı ancak geçici bir süreliğin insanın suçluluk duygusunu giderebilir. Bununla Rab aslında Mesih’in yolunu hazırlıyordu çünkü O son kurban olarak günahımıza karşılık kanını sunmak için geldi. İsa Mesih Yeni Antlaşma’nın aracısı olarak tüm insanları kurtarmak için kanını fidye olarak sundu. Kurban edilen koçlarla kuzuların bir insanı suçlarından tam anlamıyla, nesnel bir şekilde arındırması mümkün değil. İnsanın yerine ancak başka bir insan geçebilir. Dahası, suçlu bir insanın yerine ancak suçsuz bir insan geçebilir. İşte Mesih çarmıhta kanını akıtarak ve yerimize ölerek Yasa’nın bu şartını yerine getirmiş oldu. (bkz. 1.Petrus 1:18-19)
	Yeni Antlaşma derken yazar onun diğer anlamına da değinir. İncil’in orijinal dili olan Grekçe’de ‘antlaşma’ sözcüğü aynı zamanda vasiyet anlamına gelir. Bir vasiyet ne zaman yürürlüğe girer? Ancak sahibi öldüğü zaman. Yani ölüm şarttır. Yazarın da belirttiği gibi Kutsal Kitap’ta geçen bütün antlaşmalarda hep kan dökülmüştü. O yüzdendir ki Yeni Antlaşma’yı devreye koyarken Mesih de kan sundu çünkü Yasa’da ‘kan dökülmeden bağışlama olmaz’ denmişti. Ancak Eski Antlaşma’da tekelerle danaların kanı söz konusuydu fakat Mesih bir hayvanın kanını değil, kendi kanını sundu. Son sofrada sarf ettiği sözlere dikkat edin: ‘Bu kase, sizin uğrunuza akıtılan kanımla gerçekleşen Yeni Antlaşmadır’ (Luka 22:20).
	Yazar önemli bir noktaya daha değinmek istiyor. Eski Antlaşma döneminde kahinler devamlı olarak kurbanlar kesmek zorundaydılar. Başkâhin de her yıl yeniden kurban kanıyla En Kutsal yere girmesi gerekiyordu. Nedeni apaçık: kurbanlar günaha son veremiyordu. Fakat Mesih’in sunduğu kendi kurban kanı bu açıdan çok farklı. İsa insanlığın günahı uğruna bir kez ölerek günah sorununa nihai bir çözüm sağladı. Ayetin belirtiği gibi insan ancak bir kere yaşar, ölür ve yargılanır (bu yüzden reenkarnasyon olmaz), benzer şekilde Mesih insanların günahlarını üstlenerek bir kez kurban edildi. Mesih’in tekrar ve tekrar ölmesi söz konusu olmaz. Ayrıca günah için başka bir çare aramamıza gerek yoktur. İlk gelişinde kendini çarmıhta kurban ederek Mesih günahı yendi. İkinci gelişinde ise artık kendisine iman eden herkesi yanına alıp günahın tüm yan etkilerinden kurtaracaktır. Mesih’e iman eden bizler şimdilik günahla mücadele etmek zorunda kalırsak bile günahın nihai sonucu olan sonsuz ölümden kurtulduğumuzu biliyoruz (Yuhanna 11:25-26; Rom 8:1). Dahası İsa Mesih geri geldiğinde günahsız bir şekilde Onun’la birlikte yaşayacağımıza eminiz.
Kasım 5
SON KURBAN
İbraniler 10:1-18
1  Kutsal Yasa'da gelecek iyi şeylerin aslı yoktur, sadece gölgesi vardır. Bu nedenle Yasa, her yıl sürekli aynı kurbanları sunarak Tanrı'ya yaklaşanları asla yetkinliğe erdiremez. 2  Erdirebilseydi, kurban sunmaya son verilmez miydi? Çünkü tapınanlar bir kez günahlarından arındıktan sonra artık günahlılık duygusu kalmazdı. 3  Ancak o kurbanlar insanlara yıldan yıla günahlarını anımsatıyor. 4  Çünkü boğalarla tekelerin kanı günahları ortadan kaldıramaz. 5  Bunun için Mesih dünyaya gelirken şöyle diyor: ‹‹Kurban ve sunu istemedin, Ama bana bir beden hazırladın. 6  Yakmalık sunudan ve günah sunusundan Hoşnut olmadın. 7  O zaman şöyle dedim: ‹Kutsal Yazı tomarında Benim için yazıldığı gibi, Senin isteğini yapmak üzere, Ey Tanrı, işte geldim.› ›› 8  Mesih ilkin, ‹‹Kurban, sunu, yakmalık sunu, günah sunusu istemedin ve bunlardan hoşnut olmadın›› dedi. Oysa bunlar Yasa'nın bir gereği olarak sunulur. 9  Sonra, ‹‹Senin isteğini yapmak üzere işte geldim›› dedi. Yani ikinciyi geçerli kılmak için birinciyi ortadan kaldırıyor. 10  Tanrı'nın bu isteği uyarınca, İsa Mesih'in bedeninin ilk ve son kez sunulmasıyla kutsal kılındık. 11  Her kâhin her gün ayakta durup görevini yapar ve günahları asla ortadan kaldıramayan aynı kurbanları tekrar tekrar sunar. 12  Oysa Mesih günahlar için sonsuza dek geçerli tek bir kurban sunduktan sonra Tanrı'nın sağında oturdu. 13  O zamandan beri düşmanlarının, kendi ayaklarının altına serilmesini bekliyor. 14  Çünkü kutsal kılınanları tek bir sunuyla sonsuza dek yetkinliğe erdirmiştir. 15  Kutsal Ruh da bu konuda bize tanıklık ediyor. Önce diyor ki, 16  ‹‹Rab, ‹O günlerden sonra Onlarla yapacağım antlaşma şudur: Yasalarımı yüreklerine koyacağım, Zihinlerine yazacağım› diyor.›› 17  Sonra şunu ekliyor: ‹‹Onların günahlarını ve suçlarını artık anmayacağım.›› 18  Bunların bağışlanması durumunda artık günah için sunuya gerek yoktur.
AÇIKLAMA: İnsan kendini bildi bileli kurban kesiyor. Adem ve Havva’nın ilk çocukları Tanrı’ya sunu hazırladılar, ancak Kayin Tanrı’nın sözüne uymadığı için kabul edilmedi (Yaratılış 4:4-5). Sonra Nuh ve İbrahim de Tanrı’ya şükretmek için bir çok defa kurban sundular. Daha sonra Musa’nın eliyle İsraillilere gelen Yasa doğrultusunda Tanrı’ya yaklaşmak için kurbanın kanı dökülmesi farz kılındı. Bugüne kadar farklı toplumlarda insanlar halen kurban kesiyorlar, ne var ki çoğu zaman anlamı ne olduğunu bile bilmiyorlar. Dahası, buna artık gerek kalmadığından habersizdirler. Burada yazar Tanrı’nın İsa Mesih’i göndererek kurban işine son noktayı koyduğunu belirtir. Peki neden baştan beri kurbanlar sunuldu? Yasa’da en ince ayrıntısına kadar geçen kurban ritüelleri aslında son kurban Mesih’in yolunu hazırlıyordu. Yazarın belirttiği gibi Yasa sadece bir gölgeydi ama aslı İsa Mesih’ti (Koloseliler 2:17). Nasıl ki bir gölge silik bir şekilde aslın ana hatlarını gösterirse, Yasa aynı biçimde kaba taslak olarak Mesih’in hayatını önden bildirdi. Yazar şunu belirtir ki kurbanların aslı ezelden beri var olan Tanrı Kuzusu Mesih’tir (Vahiy 13:8). Böylece Yasa’nın buyurduğu kurbanların insanı tam anlamıyla günahtan arındırması imkansızdı çünkü bu ritüellerin amacı İsa Mesih’i işaret etmekti. Zaten kurbanların tekrar ve tekrar sunuluyor olması kalıcı bir etkiye sahip olmadıklarını kanıtlıyordu.

	Şimdi yazar Tanrı’nın esas isteğine odaklanır. Baştan beri Tanrı’nın amacı Mesih’i göndermekti o yüzden Eski Antlaşma’daki kurbanlar ancak geçici olarak bunun hazırlığını yapmıştır. Şöyle ki insanlar kurban sunarak kendi imkanlarıyla asla aklanamayacaklarını öğrendiler ama aynı zamanda günahlarına karşılık birinin kanı dökülmesi gerektiğini de gördüler. İşte zamanı gelince Rab baştan beri insanın günahına karşılık hazırladığı kutsal ve kusursuz kurbanı Mesih’i gönderdi. Yazar 40. mezmurdan alıntı yaparak Tanrı’nın asıl isteğini gösterir. Rab diğer sunuların aslı olan kendi Oğluna bir beden vererek kutsal bir ‘kuzu’ olarak yolladı (Yuhanna 1:29). Aynı zamanda bunun çoktan ‘kutsal yazı tomarında’ yazılı olduğunu belirtir ki Eski Antlaşma’nın başından sonuna kadar İsa Mesih’in gelişiyle ilgili bir çok ayete rastlıyoruz. Önemli bir husus daha var ki Tanrı Oğlunu zorla göndermiyor. Bu ayetlerde Mesih’in Babasının isteğini yapmaya razı olduğunu okuyoruz. Böylece İsa Mesih’in kurduğu Yeni Antlaşma doğal olarak Eski Antlaşma’nın yerine geçiyor, çünkü ilk antlaşma sadece bir gölgeydi. Eski Antlaşma yapı iskelesi gibi Tanrı’nın kutsal planının kurulma aşamasında gerekliydi ama Mesih geldiğinde artık gereksinimi kalmıyor.
	Mesih’in getirdiği Yeni Antlaşma bir öncekinden çok farklı. En önemlisi günah sorununa köklü ve kalıcı bir çözüm sağlıyordu. Bir türlü bitmeyen sunu ve kurbanların düzenine İsa Mesih kendini bir kere sunarak son verdi. Eski Antlaşma döneminde başkâhinin görevi hiç bitmezdi ama Mesih ölümden dirilip göğe çıktıktan sonra Babasının sağına oturarak işini tamamladığını gösterdi. Böylece kendisine iman edenler nihayet yetkinliğe erişebiliyor. O yüzden Yeni Antlaşma tüzüğünde geçen şu sözler büyük önem taşıyor: ‘Onların günahlarını ve suçlarını artık anmayacağım.’ İşte Mesih’in kurban edilişiyle Tanrı günah sorununu ebediyen çözdü. Böylece Tanrı Oğlu Mesih sayesinde bizi tüm günahlarımızdan bağışladıysa O’na şükretmek ve hayatımızın kalan bakiyesini Kendisine sunmak gerek (Romalılar 12:1-2). Artık kurban kesmeye hiç gerek yoktur çünkü tek geçerli ve sonsuz kurban İsa Mesih kendini verdi bile. Yerine Rab’bimizin olağanüstü lütfu için tüm evrenle birlikte ‘Yüce Kuzu’yu’ yüceltebiliriz (Vahiy 5:1-13).
Kasım 6
TANRI’YA YAKLAŞALIM!
İbraniler 10:19-25
19-20  Bu nedenle, ey kardeşler, İsa'nın kanı sayesinde perdede, yani kendi bedeninde bize açtığı yeni ve diri yoldan kutsal yere girmeye cesaretimiz vardır. 21  Tanrı'nın evinden sorumlu büyük bir kâhinimiz bulunmaktadır. 22  Öyleyse yüreklerimiz serpmeyle kötü vicdandan arınmış, bedenlerimiz temiz suyla yıkanmış olarak, imanın verdiği tam güvenceyle, yürekten bir içtenlikle Tanrı'ya yaklaşalım. 23  Açıkça benimsediğimiz umuda sımsıkı tutunalım. Çünkü vaat eden Tanrı güvenilirdir. 24  Birbirimizi sevgi ve iyi işler için nasıl gayrete getirebileceğimizi düşünelim. 25  Bazılarının alıştığı gibi, bir araya gelmekten vazgeçmeyelim; o günün yaklaştığını gördükçe birbirimizi daha da çok yüreklendirelim.
AÇIKLAMA: ‘Bu nedenle’ sözleriyle başlayan bu kısım mektubun doruk noktasına vardığımızı gösterir.  Dördüncü bölümün son ayetlerinde yazar okurlarını Tanrı’nın lütuf tahtına cesaretle yaklaşmaya davet etti; ancak gördüğümüz gibi normal şartlarda bir Yahudi için bu imkansız bir olaydı. O yüzden aradaki bölümlerde yazar Mesih’in kadim başkâhinliğini öne sürerek Yeni Antlaşma aracılığıyla bize sağladığı ebedi kurtuluş olanağını ayrıntılı bir şekilde açıkladı. Şimdi bu ayetlerde buraya kadar öğrettiklerini toparlar ve özet şeklinde sunar. ‘Ey kardeşler’ derken bu yazdıkları kendisi gibi İsa Mesih’e tam anlamıyla iman eden kişiler için geçerli olduğunu belirtir. Sonra Mesih’in çarmıh üzerinde döktüğü kanı ve parçalanan bedenini anımsatarak yeni ve yaşayan bu yoldan Tanrı’yla kişisel bir ilişki sahibi olabildiğimizi belirtir. Bu arada Mesih’in bedenini perdeye benzetmesi ilgimizi çeker. Tapınakta En Kutsal Yer’in önünde duran kalın perde insanın Tanrı’ya özgürce yaklaşmasını engellerdi. Ancak Mesih can verdiğinde bu perde yukarıdan aşağı yırtıldı (Matta 27:51). Mesaj apaçıktı: İsa’nın bedeninin parçalanması sonucunda Tanrı’ya giren yol da açılmıştı. Yazar bizi kutsal yere girmeye davet ederken yeryüzündeki tapınağın arka odasından ziyade gerçek göksel tapınağın en iç bölümüne, yani Tanrı’yla bireysel bir ilişkiye davet eder.
	Yazar aynı zamanda Rab’bin huzurunda bulunan Büyük Başkâhinimiz olan dirilmiş Mesih’i hatırlatır. Diğer tüm kahinler öldüler, benzer şekilde gelmiş geçmiş tüm alimler ve peygamberler de can verdiler, ancak İsa Mesih ölümü yendi ve dirilmiş vaziyetle Tanrı’nın sağında duruyor. O, kendi kutsal kanıyla bizi tüm günahlarımızdan arındırdı. Böylece O’na iman ederek tam anlamıyla kurtulup yürekten bir içtenlikle Tanrı’ya yaklaşabildiğimizden emin olabiliriz. Çoğu insanımız bu kadar emin bir şekilde konuşmamızı yadırgayabilir. Ancak yazarın belirttiği gibi bize bu vaadi veren Tanrı’nın kendisidir. Boş bir umuda tutunmuş değiliz, tersine Tanrı’nın kutsal sözüne güveniyoruz. Bu umuda sahip olmanın tek yolu, ayetin belirttiği gibi, çarmıhta bizim için sonsuz bir kefaret sağlayan İsa Mesih’in şahsına güvenmektir. Ancak bu tür iman bize tam bir güvence verebilir ve vicdanımızı kötü işlerden arındırabilir. Sonuç olarak Mesih sayesinde arınmış bulunan her imanlı sürekli Tanrı’nın huzuruna cesaretle yaklaşabilir. Ne harika bir ayrıcalık!
	İsa Mesih’in bize sağladığı bu olağanüstü ayrıcalığın yanı sıra yazar imanlılara bazı pratik öğüt de verir. Öncellikle kişisel olarak imanla açıkça benimsediğimiz umuda sımsıkı sarılmalıyız. İblis imanımızı sarsmak için elinden geleni yapacaktır o yüzden Mesih inancımıza tutunmamız gerek. Aynı zamanda eski hayatımıza ait ölü işlerden arınıp kendimizi Tanrı’nın sevgisine ve iyi işlerine vermeliyiz. Sadece kendimizi değil, iman kardeşlerimizi de bu konularda nasıl isteklendirebiliriz diye düşünmeliyiz. Sonuçta biz bir aileyiz, birbirimizle kenetlenmiş Mesih’in eviyiz (Efesliler 2:19-22). Bazısı belirli bir kilise topluluğunda hoşuna gitmeyen bir şey gördüğü için kopup kardeşlerle bir araya gelmekten vazgeçebilir. Ancak Rab’bin Sözü mümkün oldukça kardeşlerimizle birlik içinde olmamız gerektiğini vurgular (Efesliler 4:3). Bu ailede hiç birimiz mükemmel değiliz ama birbirimize muhtacız. Dahası sona yaklaştıkça çok daha kötü günler göreceğimiz kesin o yüzden birbirimizi daha çok yüreklendirmemiz gerek. Sonuç olarak fırsat buldukça Tanrı’ya yaklaşıp O’nunla kutsal ilişkimizi güçlendirmeli ve aynı zamanda inanç kardeşlerimizle bir araya gelmeyi ihmal etmemeliyiz.
Kasım 7
DÖRDÜNCÜ UYARI
İbraniler 10:26-39
26-27  Gerçeği öğrenip benimsedikten sonra, bile bile günah işlemeye devam edersek, günahlar için artık kurban kalmaz; geriye sadece yargının dehşetli beklenişi ve düşmanları yiyip bitirecek kızgın ateş kalır. 28  Musa'nın Yasası'nı hiçe sayan, iki ya da üç tanığın sözüyle acımasızca öldürülür. 29  Eğer bir kimse Tanrı Oğlu'nu ayaklar altına alır, kendisini kutsal kılan antlaşma kanını bayağı sayar ve lütufkâr Ruh'a hakaret ederse, bundan ne kadar daha ağır bir cezaya layık görülecek sanırsınız? 30  Çünkü, ‹‹Öç benimdir, karşılığını ben vereceğim›› ve yine, ‹‹Rab halkını yargılayacak›› diyeni tanıyoruz. 31  Diri Tanrı'nın eline düşmek korkunç bir şeydir. 32  Sizlerse aydınlandıktan sonra acılarla dolu büyük bir mücadeleye dayandığınız o ilk günleri anımsayın. 33  Bazen sitemlere, sıkıntılara uğrayıp seyirlik oldunuz, bazen de aynı durumda olanlarla dayanışma içine girdiniz. 34  Hem hapistekilerin dertlerine ortak oldunuz, hem de daha iyi ve kalıcı bir malınız olduğunu bilerek mallarınızın yağma edilmesini sevinçle karşıladınız. 35  Onun için cesaretinizi yitirmeyin; bu cesaretin ödülü büyüktür. 36  Çünkü Tanrı'nın isteğini yerine getirmek ve vaat edilene kavuşmak için dayanma gücüne ihtiyacınız vardır. 37  Artık, ‹‹Gelecek olan pek yakında gelecek Ve gecikmeyecek. 38  Doğru adamım, imanla yaşayacaktır. Ama geri çekilirse, ondan hoşnut olmayacağım.›› 39  Bizler geri çekilip mahvolanlardan değiliz; iman edip canlarının kurtuluşuna kavuşanlardanız.
AÇIKLAMA: İsa Mesih’e iman eden korkusuzca Tanrı’ya yaklaşabilir ancak İsa’yı reddedenin durumu vahimdir. Bu mektubu ilk okuyan İbraniler arasında Mesih’i çok iyi öğrenmiş ama sonra bile bile Kutsal Ruh’a sırtını çeviren ve Tanrı’nın Oğlu’nu ayak altına alan kimseler vardı. Yazar şimdi onlara dönüp İsa Mesih’i inkar etmenin bedeli ne kadar büyük olduğunu belirtir. İsa’ya ihanet eden Yahuda gibi Mesih’i satan kişiler için artık bir kurtuluş şansı yoktur çünkü onlar bile bile günah işliyorlar. Onları bekleyen Tanrı’nın korkunç gazabıdır. Sonra yazar Eski Antlaşma’da Yasa’yı bilerek çiğneyen kişinin başına gelen idamı hatırlatarak Yeni Antlaşma’yı çiğneyenin cezası ise bundan ne kadar daha kesin ve korkunç olacağını sorar (bkz. Yasanın Tekrarı 17:2-7). Yine bu kader sıradan günah işleyenler için değil, yazarın belirttiği gibi, Rab’bin bu gazabı Tanrı Oğlu’nu ayak altına alan, kutsal antlaşma kanını bayağı sayan ve Kutsal Ruh’a hakaret edenler için geçerlidir (Matta 12:31-32). İşte Tanrı’nın kutsal değerlerini hiçe sayan bu kimseler için ilahi intikam belirlenmiştir. Bazıları, ‘Tanrı her zaman af edicidir’ der, ancak şunu unutmamak lazım ki Rab aynı zamanda evrenin hakimi ve yargıcıdır. Tanrı alaya alınmaz. Nerede ne kadar lütufkar davranacağını kendisi karar verecek ancak bizler uyarısını hafife almamalıyız.
	Sonra yazar gerçek imanlılara dönerek onları teşvik etmeye çalışır. Bazısı yaşadıkları zorluklardan dolayı Mesih’ten uzaklaşmaya başlamışlardı ancak yazar bu sıkıntılar ve acılar karşısında dayanırlarsa Rab’den ödüllerini alacaklarını hatırlatır. İlk günden bugüne dek Mesih imanlıları sürekli zulüm görmüşlerdir. O dönemde daha da zordu çünkü imanlıları koruyan temel insan hakları yoktu. Kimi zaman Yahudilerce zulme uğrarlardı, kimi zaman Romalılar tarafından hunharca katledilirlerdi. Eğlence olsun diye stadyumlarda Hristiyanları aslanların önüne yem olarak atarlardı. Başkaları kazığa bağlı diri diri yakılır ya da Mesih gibi çarmıha gerilirdi. Birçoğu hiç bir sebep yokken hapishanelere atılırdı. Bazı imanlılar zorluk yaşayan iman kardeşleriyle o kadar gurur duyuyorlardı ki kendilerini yetkililere teslim ederlerdi. Ya da kendi başlarına gelecek felaketleri düşünmeden hapiste bulunan imanlıların yanlarına uğrar ve ihtiyaçlarını karşılamaya çalışırlardı. Bu süreçte imanlıların malları da yağmalanırdı ve bir çoğu ormanlara ya da çöllere kaçmak zorunda kaldı. Ama bunca zulüm gören imanlılar yine de sevinirlerdi çünkü Tanrı’nın onları öbür dünyada ödüllendireceğine inanıyorlardı. İşte yazar şimdi imanda sendelemekte olan imanlıları bu sahnelerle yüreklendirmeye çalışır.
Mesih uğruna zulüm görmek hiç de kolay değil ama imanlılar için farz kılınmıştır (2.Timoteos 3:12). Belki 21. yüzyılda yaşayan bir çok imanlı için böyle bir manzara garip ve yabancı geliyor. Oysa ki Mesih baştan beri kendisine iman eden herkesin başında kötü şeyler geleceğini söyledi (Yuhanna 15:18-16:4). İlk kilisenin tarihine baktığımızda zorluklar bu onlara tuhaf gelmedi (1.Petrus 4:12-19). Dahası Mesih son günlere yaklaştığımızda kendisine iman edenlerin başına daha da kötü şeylerin geleceğini ve bundan dolayı bir çok kişinin imandan sapacağını söyledi (Matta 24:9-10). İşte bu yüzden bizim de cesaretimizi yenilemeye ihtiyacımız vardır. Bundan da emin olmalıyız ki ne kadar gecikmiş gibi görünse de İsa Mesih geri gelecektir. Geri döndüğünde de kendisine iman edenleri yanına alacak ama geri çekilenler ise müthiş bir utanç içinde mahvolacaklar. O zaman şimdiden kendimize şunu sormalıyız, bizler sonuna kadar dayanıp kurtulanlardan mı yoksa geri çekilip mahvolanlardan mı olacağız? Şimdi dahil dünyanın bir çok yerinde Mesih imanlıları yine katlediliyor; ya biz ne yapacağız?
Kasım 8
İMAN GERÇEĞİ
İbraniler 11:1-7
1  İman, umut edilenlere güvenmek, görünmeyen şeylerin varlığından emin olmaktır. 2  Atalarımız bununla Tanrı'nın beğenisini kazandılar. 3  Evrenin Tanrı'nın buyruğuyla yaratıldığını, böylece görülenlerin görünmeyenlerden oluştuğunu iman sayesinde anlıyoruz. 4  Habil'in Tanrı'ya Kayin'den daha iyi bir kurban sunması iman sayesinde oldu. İmanı sayesinde doğru biri olarak Tanrı'nın beğenisini kazandı. Çünkü Tanrı onun sunduğu adakları kabul etti. Nitekim Habil ölmüş olduğu halde, iman sayesinde hâlâ konuşmaktadır. 5  İman sayesinde Hanok ölümü tatmamak üzere yukarı alındı. Kimse onu bulamadı, çünkü Tanrı onu yukarı almıştı. Yukarı alınmadan önce Tanrı'yı hoşnut eden biri olduğuna tanıklık edildi. 6  İman olmadan Tanrı'yı hoşnut etmek olanaksızdır. Tanrı'ya yaklaşan, O'nun var olduğuna ve kendisini arayanları ödüllendireceğine iman etmelidir. 7  İman sayesinde Nuh, henüz olmamış olaylarla ilgili olarak Tanrı tarafından uyarılınca, Tanrı korkusuyla ev halkının kurtuluşu için bir gemi yaptı. Bununla dünyayı yargıladı ve imana dayanan doğruluğun mirasçısı oldu.
AÇIKLAMA: Bir önceki bölümde yazar okurlarını geri çekilmeyip imanla canlarının kurtuluşuna kavuşmaya çağırır. Peki iman tam olarak nedir? Bazıları iman etmeyi hayali ve belirsiz bir şeylere kanmak olarak algılar. Ancak bu bölümde yazar imanın gerçekçi ve etkin boyutunu vurgular. Kutsal Kitap’ın bir çok yerinde kişinin ancak imanla kurtulduğunu okuyoruz (Galatyalılar 2:16, Efesliler 2:8). Ancak söz konusu iman lafta kalmayıp kutsal bir hayata yol açmalı, başka türlü eylemsiz iman ölüdür (Yakup 2:26). Burada yazar Eski Antlaşma’da geçen bir çok ünlü imanlının hayatlarından etkin bir imanın eylemini sergiler. Hayatlarından gerçek imanın kutsal itaatle tamamlandığını görebiliyoruz.
İlk ayette iman umut edilenlere güvenmek ve görünmeyen şeylerin varlığından emin olmak olarak tanımlanır. Dünyada aşk ya da oksijen gibi görünmeyen ama varlığından emin olduğumuz bir çok şey var. Benzer şekilde Kutsal Kitap’a göre doğal gözle algılanamayan veya henüz gelecekte olan bir çok olay var ama imanla bunları kabul ediyoruz çünkü Tanrı’nın sözüne güveniyoruz. Yazarın dediğine göre Tanrı’ya yaklaşmanın tek yolu da böylesi bir iman. Baştan beri Tanrı’nın beğenisini kazanan ve kurtulan herkes bunu ancak imanla yaptı (Romalılar 4). Şimdi yazar imanın önemini gösteren bir örnek verir. Kutsal Kitap Tanrı’nın tüm evreni kutsal sözüyle hiç yoktan yarattığını söyler. Ancak o zaman buna tanık olan Tanrı’dan başka kimse yoktu. Dolayısıyla yaratılış gerçeğini Rab’bin sözüne olan iman sayesinde anlıyoruz. Bugün insanlar bunu inkar etmeye çalışıyor ve alternatif teoriler üretmeye çalışıyor. Kimisi evrenin ‘big bang’ sonucu evrimleşerek bugünkü haline geldiğini savunur, kimisi uzaylılar tarafından düzenlendiğini iddia eder. Ancak şunu unutmamalıyız ki bunları da kabul etmek iman gerektirir. Peki hangisi daha fazla iman gerektirir? Evrenin şans eseri olarak kaostan bu mükemmel haline geldiğine inanmak mı yoksa her şeye gücü yeten Tanrı tarafından baştan harika bir şekilde yaratıldığına inanmak mı?
Sonra yazar Tufandan önce yaşayan bazı imanlılara değinir. Adem ve Havva’nın başta iki oğlu oldu: Kayin ve Habil. Tanrı insanın kan dökerek günahlarını bağışlatması gerektiğini öğretmişti ancak Kayin bunu kabul etmedi. Habil ise Tanrı’nın buyruğuna imanla uydu ve kusursuz bir kurban sundu. Rab de onun sunusunu kabul ederek imanlı eylemini takdir etti. Bunu kıskanan Kayin sonra kardeşini öldürdü ama Habil’in sadakati kutsal bir emsal olarak hala duruyor (Yaratılış 4:3-10). Daha sonra Hanok isminde çok kutsal bir adam vardı. Yaratılış 5:22-24’e göre 300 yıl Tanrı yolunda yürüyen Hanok Tanrı’yı hoşnut ettiği için günün birinde ansızın göğe alındı. Yazarın belirttiğine göre Habil ve Hanok’u Tanrı’ya beğendiren kendisine olan kutsal sadakatleri ve imanlarıydı. Onlar hem Tanrı’nın varlığına inandılar hem de doğru olanı yaptıkları taktirde O’nun tarafından ödüllendirileceklerine güvendiler. Sonra Nuh gelir. Günün birinde Rab’bin ‘büyük bir tufan göndereceğim, devasa bir gemi yapmanı istiyorum’ demesi üzerinde, Nuh tereddüt etmeden işe başladı (Yaratılış 6:13-22). Unutmayalım ki o güne dek böylesi bir felaket henüz görülmedi dolayısıyla insanlar doğal olarak Nuh’la dalga geçtiler. Geminin yapımı da çok uzun ve zorlu bir süreçti ama tüm bunlara rağmen Nuh Tanrı’nın dediğine güveniyordu. Böylece tufan koptuğunda Nuh’un imanı dünyayı yargılamış oldu ve kendisi doğruluğun mirasçısı olarak tarihe geçti. Gördüğümüz gibi Tanrı’nın hoşnut olduğu insanların ortak özelliği imandı. Ancak imanları sadece bir laf değil, tersine kendini kutsal sadakat ve etkin itaatle kanıtlayan türden bir imandı.

Kasım 9
İMAN ATALARI
İbraniler 11:8-22
8  İman sayesinde İbrahim miras alacağı yere gitmesi için çağrılınca, Tanrı'nın sözünü dinledi ve nereye gideceğini bilmeden yola çıktı. 9  İman sayesinde bir yabancı olarak vaat edilen ülkeye yerleşti. Aynı vaadin ortak mirasçıları olan İshak ve Yakup'la birlikte çadırlarda yaşadı. 10  Çünkü mimarı ve kurucusu Tanrı olan temelli kenti bekliyordu. 11  İman sayesinde Sara'nın kendisi de kısır ve yaşı geçmiş olduğu halde vaat edeni güvenilir saydığından çocuk sahibi olmak için güç buldu. 12  Böylece tek bir adamdan, üstelik ölüden farksız birinden gökteki yıldızlar, deniz kıyısındaki kum kadar sayısız torun meydana geldi. 13  Bu kişilerin hepsi imanlı olarak öldüler. Vaat edilenlere kavuşamadılarsa da bunları uzaktan görüp selamladılar, yeryüzünde yabancı ve konuk olduklarını açıkça kabul ettiler. 14  Böyle konuşanlar bir vatan aradıklarını gösteriyorlar. 15  Ayrıldıkları ülkeyi düşünselerdi, geri dönmeye fırsatları olurdu. 16  Ama onlar daha iyisini, yani göksel olanı arzu ediyorlardı. Bunun içindir ki, Tanrı onların Tanrısı olarak anılmaktan utanmıyor. Çünkü onlara bir kent hazırladı. 17  İbrahim sınandığı zaman imanla İshak'ı kurban olarak sundu. Vaatleri almış olan İbrahim biricik oğlunu kurban etmek üzereydi. 18  Oysa Tanrı ona, ‹‹Senin soyun İshak'la sürecek›› demişti. 19  İbrahim Tanrı'nın ölüleri bile diriltebileceğini düşündü; nitekim İshak'ı simgesel şekilde ölümden geri aldı. 20  İman sayesinde İshak gelecek olaylarla ilgili olarak Yakup'la Esav'ı kutsadı. 21  Yakup ölürken iman sayesinde Yusuf'un iki oğlunu da kutsadı, değneğinin ucuna yaslanarak Tanrı'ya tapındı. 22  Yusuf ölürken iman sayesinde İsrailoğulları'nın Mısır'dan çıkacağını anımsattı ve kemiklerine ilişkin buyruk verdi.
AÇIKLAMA: İnsanın Tanrı’nın beğenisini ancak imanla kazanabileceğini gördük. Bu önemli gerçek özellikle iman atası olan İbrahim’in hayatında sergilenir. Bazıları İbrahim’in doğru ve kutsal bir insan olduğu için Tanrı tarafından seçildiğini sanır. Oysa ki Kutsal Kitap’ta onun da ataları gibi bir zamanlar putperest bir hayat sürdüğünü okuyoruz (Yeşu 24:2). Fakat Rab onu miras alacağı Kenan topraklarına göç etmesi için çağırdığı zaman İbrahim imanla itaat etti (Yaratılış 12:1-4). Düşünün, nereye gideceğini tam bilmeden yalnızca Rab’bin sözüne güvenerek yola çıktı. Tanrı’nın vaat ettiği diyara vardığında da orayı bir çok pagan halkla dolu buldu o yüzden aralarında yabancı olarak çadırda kaldı. Aynı vaat uyarınca oğlu İshak ve torunu Yakup da hep çadırda kaldılar. Tanrı’nın vaadinin gerçekleştiğini görmedilerse de imanla oraya yerleşip kaldılar. Neden? Çünkü günün birinde Rab’bin soyları için oraya kalıcı ve kutsal bir kent inşa edeceğine inandılar. Yani Tanrı’nın sözüne güvenerek görünmeyen bir umut uyarınca vaat edilen toprakta konuk olarak yaşadılar.
	Ama bir sorun daha vardı. Rab İbrahim’in soyunu yıldızlar kadar çoğaltacağına söz verdi ancak İbrahim’in eşi Sara kısırdı. Gittikçe yaşlanan çift bu konuda bazen imansız davrandı. Örneğin Sara cariyesi Hacer’i İbrahim’e vererek ondan çocuk sahibi olmak istedi. Ancak Rab ondan doğan İsmail’i İbrahim’in varisi olarak kabul etmeyeceğini, tersine kendi eşi Sara’dan İshak adında bir çocuk vereceğini söyledi (Yaratılış 17:18-19). Tüm zorluklara rağmen İbrahim’le Sara Tanrı’ya inandılar böylece doksan yaşına ulaşan Sara mucizevi bir şekilde çocuk sahibi oldu. Böylece vaat edilen soy çoğalmaya başladı. Yine de vaat edilen toprak onların ellerine hemen geçmedi. Uzun bir süre Tanrı’nın vaat ettiği topraklarda misafir ve göçebe olarak yaşadılar. İstedikleri zaman eski memleketlerine dönebilirlerdi ama Rab’bin vaadine güvenerek hep Kenan’da kalmayı tercih ettiler. Demek ki Tanrı’nın sözünü ettiği göksel vatanı imanla benimsemiş ve sahiplenmişlerdi. İşte tam bu yüzden Rab’bin beğenisini kazandılar. Tanrı da onların imanını boşa çıkartmayacak ve bir gün o topraklarda Rab’bin kenti kurulacaktır. (bkz. Hezekiel 40-48)
	Vaat edilen çocuk İshak’a sahip olduktan sonra İbrahim’in imanı bir kez daha sınandı. Günün birinde Rab İbrahim’in biricik oğlu İshak’ı kendisine kurban etmesini söyledi. Bu İbrahim için çok zor bir durumdu çünkü Tanrı’nın verdiği tüm vaatler bu çocuğun üzerindeydi. Ancak İbrahim şöyle bir mantık yürüttü: Vaadi de çocuğu da veren Tanrıdır, o halde çocuk ölse de onu ölümden diriltmek Tanrı için güç değil. Böylece hiç tereddüt etmeden ertesi gün sabah erkenden kalkıp çocuğu belirtilen dağa götürmek için hareket etti. Oraya varınca çocuğu bağlayıp sunağın üzerine yatırdı ve elini bıçağa uzattı. Tam bu sırada Rab ‘Çocuğa dokunma, şimdi Tanrı’dan korktuğunu anladım çünkü biricik oğlunu benden esirgemedin’ dedi. Böylece İbrahim oğlunu sembolik olarak ölümden geri aldı (Yaratılış 22). İşte İbrahim olsun daha sonra torunu Yusuf olsun hepsi Tanrı’nın bir gün soylarına Kenan toprağını vereceğine inandılar ve böylece Tanrı’nın beğenisini kazandılar. Ayrıca İncil, İbrahim’e vaat edilen soyun fiziksel torunlarından ziyade onun imanına sahip olanlardan ibaret olduğunu belirtir. Böylece İbrahim iman edenlerin atası olmuştu (Galatyalılar 3:6-29).
Kasım 10
İMAN KAHRAMANLARI
İbraniler 11:23-40
23  Musa doğduğunda annesiyle babası onu imanla üç ay gizlediler. Çünkü çocuğun güzel olduğunu gördüler ve kralın fermanından korkmadılar. 24  Musa büyüyünce iman sayesinde firavunun kızının oğlu olarak tanınmayı reddetti. 25  Bir süre için günahın sefasını sürmektense, Tanrı'nın halkıyla birlikte baskı görmeyi yeğledi. 26  Mesih uğruna aşağılanmayı Mısır hazinelerinden daha büyük zenginlik saydı. Çünkü alacağı ödülü düşünüyordu. 27  Kralın öfkesinden korkmadan imanla Mısır'dan ayrıldı. Görünmez Olan'ı görür gibi dayandı. 28  İlk doğanları öldüren melek İsrailliler'e dokunmasın diye Musa imanla, Fısıh kurbanının kesilmesini ve kanının kapılara sürülmesini sağladı. 29  İman sayesinde İsrailliler karadan geçer gibi Kızıldeniz'den geçtiler. Mısırlılar bunu deneyince boğuldular. 30  İsrailliler yedi gün boyunca Eriha surları çevresinde dolandılar; sonunda imanları sayesinde surlar yıkıldı. 31  Fahişe Rahav casusları dostça karşıladığı için imanı sayesinde söz dinlemeyenlerle birlikte öldürülmedi. 32  Daha ne diyeyim? Gidyon, Barak, Şimşon, Yiftah, Davut, Samuel ve peygamberlerle ilgili olanları anlatsam, zaman yetmeyecek. 33  Bunlar iman sayesinde ülkeler ele geçirdiler, adaleti sağladılar, vaat edilenlere kavuştular, aslanların ağzını kapadılar. 34  Kızgın ateşi söndürdüler, kılıcın ağzından kaçıp kurtuldular. Güçsüzlükte kuvvet buldular, savaşta güçlendiler, yabancı orduları bozguna uğrattılar. 35  Kadınlar dirilen ölülerini geri aldılar. Başkalarıysa salıverilmeyi reddederek dirilip daha iyi bir yaşama kavuşma umuduyla işkencelere katlandılar. 36  Daha başkaları alaya alınıp kamçılandı, hatta zincire vurulup hapsedildi. 37  Taşlandılar, testereyle biçildiler, kılıçtan geçirilip öldürüldüler. Koyun postu, keçi derisi içinde dolaştılar, yoksulluk çektiler, sıkıntılara uğradılar, baskı gördüler. 38  Dünya onlara layık değildi. Çöllerde, dağlarda, mağaralarda, yeraltı oyuklarında dolanıp durdular. 39  İmanları sayesinde bunların hepsi Tanrı'nın beğenisini kazandıkları halde, hiçbiri vaat edilene kavuşmadı. 40  Bizden ayrı olarak yetkinliğe ermesinler diye, Tanrı bizim için daha iyi bir şey hazırlamıştı.
AÇIKLAMA: Kutsal Kitap’a göre kahraman olmak savaşıp bir yeri fethetmekten ziyade kendi içimizdeki günaha karşı mücadele edip imanla sonuna kadar Tanrı’ya olan bağlılığımızı sürdürmek demek. Kılıç savurmak ve insanlara saldırmak kolaydır, zaten doğamızda bu vardır, ama esas zor olan görmediğimiz Tanrı uğruna içimizdeki kötülüğe karşı bir ömür boyu mücadele etmek. Bu konuda Musa harika bir örnektir. Firavun’un evinde yetişen Musa’nın hiç bir eksiği yoktu. Ancak acı çeken soydaşlarını görünce Tanrı’ya olan imanı sayesinde Mısır’ın bütün hazinelerine sırtını çevirdi. Hatta Tanrı halkıyla aşağılanmayı ve evinden sürülmeyi büyük bir zenginlik saydı. Neden? Çünkü Mısır’ın kendisine sunduğu hazinenin geçici olduğunu anladı ama Tanrı’nın vaatleri sonsuzdur. O yüzden geçici bir süreliğine günahın sefasını sürmektense Rab’bin halkıyla acı çekmeyi seçti. Bunu görünmez olan Tanrı’yı imanla gördüğü için yaptı. Neticede Musa’nın önderliğinde Mısır’dan çöle yoluculuk eden İsrail oğullarının önünde pek ümit verici bir manzara yoktu. Ama her adımda Tanrı’nın buyruklarını tek tek uygulamaya dikkat ettiler. Sonra Firavun’un ordularıyla kovalanırken Kızıldeniz’e geldiler. Ama Musa Rab’bin buyruğu uyarınca asasını denizin üzerine uzattı ve deniz ikiye ayrıldı. Böylece kuru toprak üzerinde denizi geçtiler (Mısır’dan Çıkış 14). Ondan sonra halk pek çok defa isyan edip Tanrı’yı öfkelendirdi ama Rab onlara lütfetti ve sonunda vaat edilen toprağa getirdi. Sonra Yeşu’nun önderliğinde İsrailliler Tanrı’nın talimatı uyarınca tek bir ok fırlatmadan Eriha kentini ele geçirdiler. Bu sırada Yahudi casuslarına evini açan fahişe Rahav da imanı sayesinde kurtuldu (Yeşu 6).

	Aslında Eski Antlaşma boyunca hep bu tür kahramanla karşılaşıyoruz. Her kim iman ederek Tanrı’ya bağlı kaldıysa büyük mucizelere şahit oldu. Hakimler kitabında geçen Gidyon, Barak, Şimşon ve Yiftah gibileri Tanrı’nın gücüyle olağanüstü zaferlere imza attılar. Daha sonra gencecik çoban Davut Rab’be olan imanıyla halkını tehdit eden Filistlilerin dev savaşçısı Golyat’ı sapanıyla yere serdi (1.Samuel 17). Samuel gibi peygamber olarak seçilen kişilerin de başlarına gelmeyen kalmadı ama hep imanla üstesinden geldiler. Yeremya Rab’bin sözünü duyurmaktan vazgeçmediği için kendi halkı tarafından sarnıca atıldı (Yeremya 38). Daniel günün birinde Rab’be olan sadakati yüzünden aslan çukuruna atıldı (Daniel 6). Üç arkadaşı da Kral Nebukadnessar’ın altın heykeli önünde diz çökmek istemedikleri için kızgın fırına atıldı ama Rab onları sağ salım kurtardı (Daniel 3). Bazıları Elişa gibi iman sayesinde ölülerin dirildiğine bile şahit oldu (2.Krallar 4). İşte iman kahramanların listesi daha da uzar: Kimisi kamçılandı, kimisi taşlandı, kimisi testereyle biçildi. Daha sonra ilk Kilise çağında da bir çok Mesih imanlısı zulümden dolayı koyun postuna bürünüp mağaralarda saklanmak zorunda kaldı. Başkaları da yem olarak yırtıcı hayvanlara bırakıldı. Belki birçoğunun ismi yeryüzünde bilinmiyor ama hepsi tek tek Tanrı’nın huzurunda kayıtlı. Dünya bu insanlara layık değildi ama Tanrı onların Tanrısı olarak anılmaktan utanmıyor ve hepsine bir yer hazırladı.
	Sonuç olarak dünyanın tarihi boyunca bir çok Tanrı adamı ve kadını imanları uğruna büyük zulme uğradılar ve korkunç işkencelere katlandılar ama Rab’bin vaatlerine güvenmekten vazgeçmediler. Hepsi Tanrı’nın beğenisini kazandılarsa da aslında hiç biri vaat edilene henüz kavuşmadı. Neden? Çünkü Tanrı’nın imanlılar için hazırladığı son sürpriz hala gelecektedir. Yakında bir gün İsa Mesih dönecek ve tüm imanlılar dirilecek. O zaman hep birlikte Rab’bin vaat ettiği kutsal kentte birlikte yaşayacağız (Daniel 12:13, Vahiy 20:5-6).
Kasım 11
İMAN MARATONU
İbraniler 12:1-13
1  İşte çevremizi bu denli büyük bir tanıklar bulutu sardığına göre, biz de her yükü ve bizi kolayca kuşatan günahı üzerimizden sıyırıp atalım ve önümüze konan yarışı sabırla koşalım. 2  Gözümüzü imanımızın öncüsü ve tamamlayıcısı İsa'ya dikelim. O kendisini bekleyen sevinç uğruna utancı hiçe sayıp çarmıhta ölüme katlandı ve Tanrı'nın tahtının sağında oturdu. 3  Yorulup cesaretinizi yitirmemek için, günahkârların bunca karşı koymasına katlanmış Olan'ı düşünün. 4  Günaha karşı verdiğiniz mücadelede henüz kanınızı akıtacak kadar direnmiş değilsiniz. 5  Size oğullar diye seslenen şu öğüdü de unuttunuz: ‹‹Oğlum, Rab'bin terbiye edişini hafife alma, Rab seni azarlayınca cesaretini yitirme. 6  Çünkü Rab sevdiğini terbiye eder, Oğulluğa kabul ettiği herkesi cezalandırır.›› 7  Terbiye edilmek uğruna acılara katlanmalısınız. Tanrı size oğullarına davranır gibi davranıyor. Hangi oğul babası tarafından terbiye edilmez? 8  Herkesin gördüğü terbiyeden yoksunsanız, oğullar değil, yasadışı evlatlarsınız. 9  Kaldı ki, bizi terbiye eden dünyasal babalarımız vardı ve onlara saygı duyardık. Öyleyse Ruhlar Babası'na bağımlı olup yaşamamız çok daha önemli değil mi? 10  Babalarımız bizi kısa bir süre için, uygun gördükleri gibi terbiye ettiler. Ama Tanrı, kutsallığına ortak olalım diye bizi kendi yararımıza terbiye ediyor. 11  Terbiye edilmek başlangıçta hiç tatlı gelmez, acı gelir. Ne var ki, böyle eğitilenler için bu sonradan esenlik veren doğruluğu üretir. 12-13  Bunun için sarkık ellerinizi kaldırın, bükük dizlerinizi doğrultun, ayaklarınız için düz yollar yapın. Öyle ki, kötürüm olan parça eklemden çıkmasın, tersine şifa bulsun.
AÇIKLAMA: Yazar bir önceki bölümde sıralanan onca iman kahramanın zorlu mücadelesini anlattıktan sonra, bizi arkalarından koşup iman maratonuna katılmaya çağırır. Onların hepsi tanıklar bulutu olarak şu an göklerden bizi izliyor ve meleklerle birlikte tezahürat yapıyor. Ancak her maratonda olduğu gibi bu kutsal yarışta başarılı olmak isteyenin kendine yük ya da engel olacak her tür günahtan kurtulması gerek. Aynı zamanda uzun süreli bir maraton olduğu için imanlının sabırla dayanması gerek. Bu konuda koşucular bilir ki motive olabilmek için her zaman gözlerini son çizgiye dikmeleri lazım. Bizler de benzer şekilde aynı yarışı başarıyla tamamlayan ve son çizgide bizi bekleyen İsa Mesih’e bakmalıyız (Koloseliler 3:1-2). Bu mücadelede Mesih’i düşünmek en büyük teşvik ve motivasyon kaynağıdır çünkü kendisi bizim gibi aynı bu yollardan geçti ama hiç günah işlemedi. Onun sırrı da yarışın sonundaki sevince odaklanmaktı. Bizi ve tüm dünyayı kurtarma düşüncesi çarmıhın rezaletine boyun eğerek sonuna kadar dayanması için ilham ve güç kaynağı olmuştu. Biz de Mesih’in bu olağanüstü fedakarlığını anımsadıkça önümüze konan yarışı bitirmek için cesaret alabiliriz. Neticede hiç birimiz İsa’nın çektiği kadarını asla çekemeyiz. Çoğumuz Mesih uğruna baskı gördüysek de kanımızı henüz akıtmış değiliz. Sonuç olarak hepimiz maratondayız ve Rab bizi Mesih ve diğer iman kahramanları gibi günaha boyun eğmeden sonuna kadar dayanmaya teşvik eder. (bkz. 1.Korintliler 9:24-27)
	İlerleyen ayetlerde yazar terbiye konusuna odaklanır. Bir koşucu için disiplinli olmak ne kadar önemliyse bizim de Rab’bin çocukları olarak O’nun terbiyesine boyun eğmemiz de o kadar da önemli. Yazar Süleyman’ın Özdeyişleri 3:11-12’den alıntı yaparak Tanrı’nın oğulları ve kızları olarak kabul ettiği her canı özenle terbiye ettiğini hatırlatır. Bu terbiye teşvikimizi kırmak yerine bizi daha da yüreklendirmeli çünkü Tanrı bizi sevdiği için en iyisi olmamız için bize yardım ediyor. Terbiye edilirken bazı acılara katlanmak gerekebilir ama bunun iyiliğimiz için olduğunu hatırlayarak Tanrı’nın hikmetine güvenmeliyiz. Aynı zamanda en başta Tanrı tarafından terbiye edilmemiz O’nun bizi kendisine ait olarak gördüğünü kanıtlıyor. Bir baba başkalarının çocuklarıyla uğraşmaz ancak kendi çocuklarına gelince büyük bir özenle üzerlerinde titrer. Neden? Çünkü kendi çocukları ismini taşıyor ve onu temsil ediyor. Aynı şekilde bizi çocukları olarak kabul eden Tanrı bizim üzerimizde durur. Amacı bizi kendi kutsallığına ortak kılmaktır. Tabi ki başta terbiye edilmek kimsenin hoşuna gitmediği gibi bizim için de zor olabilir. Ancak terbiye sonucunda bizde görünecek doğruluğun meyvelerini düşünmeliyiz. Rab bize kendi kutsal karakterini aşılamak istiyor. Kutsal Ruh’uyla bizi kendisine benzer kılmak istiyor (2.Korintliler 3:18). Sonunda da Ruh’un harika ürünleri olan sevgi, sabır ve esenliğinin köklenmesini istiyor (Galatyalılar 5:22-23).
	Dünyada yaşıyorsak da ruhsal açıdan hepimiz maratondayız. Burada yaşadığımız günler er ya da geç bitecek ve Rab’le yüz yüze geleceğiz. Orada Tanrı’nın diğer tüm kutsalları da bizi karşılayacak. Fakat yeryüzünde koştuğumuz günlere geri baktığımızda ne hissedeceğiz? Acaba Rab’bin önünde utanacak mıyız? Şimdiden yapabileceğimiz en iyi şey cesaretimizi yitirmeden tam gazla Mesih’in ardından koşmaktır. Kollarımız ve ayaklarımız yorulabilir, yollar engebeli olabilir, başkaları da yarışı terk edebilir ama biz gözümüzü göklerde kolları açık bekleyen Mesih’e dikelim ve sabırla koşalım. Karşılaştığımız zorluklara isyan etmek yerine Tanrı’nın bizi terbiye etmek için kullanacağı birer alet olarak görerek şükredelim. Yeter ki bir gün Pavlus gibi ‘Yarışı bitirdim, imanı korudum!’ diye haykırabilelim (2.Timoteos 4:7).
Kasım 12
YARIŞIN SONU
İbraniler 12:14-24
14  Herkesle barış içinde yaşamaya, kutsal olmaya gayret edin. Kutsallığa sahip olmadan kimse Rab'bi göremeyecek. 15  Dikkat edin, kimse Tanrı'nın lütfundan yoksun kalmasın. İçinizde sizi rahatsız edecek ve birçoklarını zehirleyecek acı bir kök filizlenmesin. 16  Kimse fuhuş yapmasın ya da ilk oğulluk hakkını bir yemeğe karşılık satan Esav gibi kutsal değerlere saygısızlık etmesin. 17  Biliyorsunuz, Esav daha sonra kutsanma hakkını miras almak istediyse de geri çevrildi. Kutsanmak için gözyaşı döküp yalvarmasına karşın, vermiş olduğu kararın sonucunu değiştiremedi. 18-19  Sizler dokunulabilen, alev alev yanan dağa, karanlığa, koyu karanlık ve kasırgaya, gürleyen çağrı borusuna, tanrısal sözleri ileten sese yaklaşmış değilsiniz. O sesi işitenler, kendilerine bir sözcük daha söylenmesin diye yalvardılar. 20  ‹‹Dağa bir hayvan bile dokunsa taşlanacak›› buyruğuna dayanamadılar. 21  Görünüm öyle korkunçtu ki, Musa, ‹‹Çok korkuyorum, titriyorum›› dedi. 22-24  Oysa sizler Siyon Dağı'na, yaşayan Tanrı'nın kenti olan göksel Yeruşalim'e, bir bayram şenliği içindeki on binlerce meleğe, adları göklerde yazılmış ilk doğanların topluluğuna yaklaştınız. Herkesin yargıcı olan Tanrı'ya, yetkinliğe erdirilmiş doğru kişilerin ruhlarına, yeni antlaşmanın aracısı olan İsa'ya ve Habil'in kanından daha üstün bir anlam taşıyan serpmelik kana yaklaştınız.
AÇIKLAMA: Maratonda koşan kişinin en büyük rakibi her zaman kendisidir. Başarıyla son çizgiye ulaşmak istiyorsa öncellikle kendi içindeki istekleri bastırması gerek. İman maratonunda koşan imanlı için de aynı şey geçerli. Kendi içimizden bizi günaha ya da dünyaya çeken bir çok farklı arzular ve istekler vardır ancak son çizgide Rab’bin yüzüne utanmadan bakmak istiyorsak kendimizi kutsallığa adamalıyız. Çünkü hem bedenimizin tutkularını tatmin etmek hem de Tanrı’yı hoşnut etmek mümkün değil (Yakup 4:1-5, 1.Yuhanna 2:15-17). Aynı zamanda şunu bilmeliyiz ki içimizde günaha yer verip filizlenmesine izin verirsek bu sadece bizi değil, etrafımızdaki insanları da zehirler. Hiç bir zaman yalnızca kendimize günah işlemiyoruz. Mesih’in dediği gibi: ‘gizli olup da açığa çıkmayan hiç bir şey yoktur’ (Matta 10:26).  Küçük bir kin ya da şehvet olarak başlayan günahın kökü zamanla koskoca bir çınar ağacı olabilir. Bunun için Tanrı’nın lütfuna ihtiyacımız vardır, ancak o zaman zafer tacını giyebiliriz (2.Timoteos 2:1-5). Sonuç olarak Mesih’in izinden gitmek istiyorsak O’nun kutsal değerlerine de sahip çıkmamız gerek. Yoksa bilerek günaha bulaştığımızda Esav gibi Tanrı’nın vaat ettiği mirası küçümsemiş oluruz. Daha sonra kendisi babasının kutsaması için gözyaşlarıyla yalvardıysa da artık günahının sonucunu değiştiremedi. Benzer şekilde verdiğimiz her karar ve işlediğimiz her günah hayatımızı derinden ektiler.
	Peki yarışın sonunda bizi neler bekliyor? Şimdi yazar bize harika bir kıyaslama gösterir. Bu kitap boyunca Eski ile Yeni Antlaşmaları karşılaştırdı, şimdi son bir portre çizer. Eski Antlaşma verilirken Tanrı Sina Dağı üzerine büyük güç ve görkemli indi. Dağ alev alev yanıyordu. Üzerinde koyu bir bulut kondu ve içinden gittikçe yükselen bir borazanın sesi vardı. Halk öyle korktu ki Rab’bin kendilerine değil yalnızca Musa’ya konuşmasını istediler. Ancak gerçek şu ki Musa bile korkuyordu (Mısır’dan Çıkış 19). Aslında bu manzara Eski Antlaşma’da verilen Yasa’nın ürkütücü sonuçlarını temsil eder. Musa’nın Yasası sadece yargı ve ölüm getirdi (Romalılar 7, 2. Korintliler 3:7-11). Ama hamdolsun yarışın sonunda bizi bekleyen manzara bu değil çünkü bizler Sina Dağına değil Siyon Dağına yaklaşmışızdır. Pavlus’un Galatyalılar 4:24-26’da belirttiği gibi Sina Dağı Yasanın getirdiği köleliği hatırlatırken Siyon Dağı ise gelecek olan Göksel Yeruşalim’in özgürlüğünü müjdeler.

	Yazar son istikametimiz olan Yeni Yeruşalim’i harika bir şekilde tasvir eder. Orası öncellikle Tanrı’nın Kentidir. Yaratacağı yeni gök ve yeryüzünde, Tanrı insanlarla birlikte yaşayacaktır (Vahiy 21-22). Orada melekler bayram şenliğinde Mesih imanlılarının gelişlerini kutlayacaktır. Aynı zamandan zamanın başlangıcından beri İsa Mesih’e iman edip kutsal topluluğuna katılan kişilerin hepsi bizi tezahüratlarla karşılayacaktır. Bir anda hem Baba Tanrı’yı hem de diğer imanlıları hem de İsa Mesih’i göreceğiz. Ne harika bir buluşma olacaktır! O zaman Rab tüm gözyaşlarımızı silecek ve hayat yarışından kalma yorgunluk ve stres bir anda bitecektir. ‘Ruh, ‘Evet’ diyor, ‘uğraşlarından dinlenecekler. Çünkü yaptıkları onları izleyecek.’ (Vahiy 14:13). İşte son çizgide sadık bir şekilde sonunda kadar koşan imanlıyı bekleyen manzara budur.
Kasım 13
BEŞİNCİ UYARI
İbraniler 12:25-29
25  Bunları söyleyeni reddetmemeye dikkat edin. Çünkü yeryüzünde kendilerini uyaranı reddedenler kurtulamadılarsa, göklerden bizi uyarandan yüz çevirirsek, bizim de kurtulamayacağımız çok daha kesindir. 26  O zaman O'nun sesi yeri sarsmıştı. Ama şimdi, ‹‹Bir kez daha yalnız yeri değil, göğü de sarsacağım›› diye söz vermiştir. 27  ‹‹Bir kez daha›› sözü, sarsılanların, yani yaratılmış olan şeylerin ortadan kaldırılacağını, böylelikle sarsılmayanların kalacağını anlatıyor. 28  Böylece sarsılmaz bir egemenliğe kavuştuğumuz için minnettar olalım. Öyle ki, Tanrı'yı hoşnut edecek biçimde saygı ve korkuyla tapınalım. 29  Çünkü Tanrımız yakıp yok eden bir ateştir.
AÇIKLAMA: Yazar son bir kere okurlarını Mesih’in yolunu bırakmanın büyük tehlike konusunda uyarma ihtiyacını duyuyor. Ne yazık ki bazı imanlı ‘İsa’ya inandım artık bana bir şey olmaz’ düşüncesiyle farkında olmadan bu inancın ciddiyetini gözden kaçırabilir. Bazıları ‘günah işlesem de bir şey olmaz sonuçta Mesih beni bağışlar’ diyerek Rab’bin yargısını hafife alabiliyor. Evet İsa Mesih günahlarımıza karşılık öldü ve O’na iman ederek kurtuluyoruz, ancak gerçek bir iman aynı zamanda günahtan uzaklaşıp Mesih’in yolunda ilerlemek isteyen bir imandır (Filipililer 2:12,13). Yoksa Yahudiler gibi Tanrı’nın lütfunu kötüye kullanmaya kalkarsak onların da uğradığı büyük gazaba uğrayabiliriz. Burada yazar Mısır’dan Çıkış 32. bölümde İsrail ulusunun başına gelen felaketi hatırlatır. Sina Dağına inen Rab onlara kutsal emirlerini teslim ederek halkla kutsal bir antlaşma yaptı. Ne var ki kırk gün geçmeden Yahudi halkı her türlü putperestlik ve ahlaksızlığa dalarak Tanrı’nın Yasasını tümden çiğnediler. O yüzden Rab büyük bir öfkeyle onları cezalandırdı. Yüz yıllar sonra İsrail halkı sürgüne de gitti ve kutsal Tapınak da tümden yıkıldı. İşte Rab İsrail halkını cezalandırmaktan geri durmadıysa gerektiğinde bizi de cezalandırır.
	Yazar burada Peygamber Hagay’ın yazılarından alıntı yapar. O sırada Yahudiler sürgünden yeni dönmüşler ve tapınağı yeniden restore etmeye çalışıyorlardı. Hagay Tanrı’nın ilk tapınağı yerle bir ederek yeri sarstığını hatırlatırken, bunu bir daha yaptığında hem yeri hem de göğü sarsacağını söyler. Bu peygamberlik sözü kısmen de olsa Mesih’ten yaklaşık 40 sene sonra ikinci tapınağın yıkılışıyla yerine geldi. İsa bu olaylardan ayrıntılı bir şekilde söz etti (Matta 24). İsrail halkının kendisini reddetmesi üzerinde Mesih pek yakında Yeruşalim’deki Tapınağın kökünden söküleceğini ve İsrail ulusunun dünyanın dört bucağına dağılacağını söyledi. İlginçtir ki bu olayları yazan tarihçi Eusebius M.S. 70 yılında Tapınağın yıkımını anlatırken beraberinde gökte pek çok doğaüstü ve garip olaylar yaşandığını da belirtir. Ancak Mesih’in sözlerine dönersek ikinci gelişinden önce böylesi korkunç bir felaketin bir daha yaşanacağını da söyler. İncil’in son bölümü olan Vahiy dünyanın sonuna doğru başına gelecek korkunç bir çok olayı son derece ayrıntılı bir şekilde tarif eder. Orada okuduğumuz kadarıyla sadece yeryüzü değil, Hagay’ın da belirttiği gibi tüm gökyüzü de sarsılacaktır. Sonunda gök ve yeryüzü tümüyle yok edilerek Tanrı’nın yaratacağı ebedi Yeruşalim kentine yol açacaktır (2.Petrus 3:7-13, Vahiy 21).
	Yazar her şeyin bir daha sarsılacağını ve günün sonunda ateşle yok olacağını belirtirken sarsılmayacağı tek şeyi de hatırlatır, o da İsa Mesih’in Egemenliği. Bir çok peygamber bundan söz etti. Daniel bir görümde günümüze gelen büyük imparatorlukları birer hayvan olarak görür ancak sonunda ‘İnsanoğlu’ olarak tasvir edilen biri ortaya çıkar ve diğer tüm krallıklar yargılanıp bir kenara atılıyor ama Mesih’in Krallığı sonsuza dek sürüyor (Daniel 7). İşte Kutsal Kitap’ın başından beri müjdelediği egemenlik budur. Mesih ilk gelişinde hep göklerin egemenliğini müjdeledi. Sonunda ölüp dirilerek Şeytanı mağlup etti ve Adem’in baştan yitirdiği dünya egemenliğinin yetkisini geri kazandı. İsa şimdiden göklerde Baba Tanrı’nın sağında tahta oturarak yeryüzünde egemenliğini kurmak üzere dönmek için emrini bekliyor. Geri geldiğinde büyük bir yargı olacaktır (Matta 25:31-46). O yüzden Mesih imanlıları olarak bu vaatlerin ciddiyetini fark edip kendimizi kutsal bir yaşantıya adamalıyız (1.Yuhanna 3:1-3). Yazarın daha önce bahsettiği gibi Mesih’le buluşana kadar önümüze konan yarışı sabır ve sadakatle koşmalıyız. Ayrıca Pavlus’un belirttiği gibi müjdeyi başkalarına anlatıp yarışta ilerlerken kendimiz reddedilmemeye dikkat edelim (1.Korintliler 9:24-27). Çünkü Rab’bin yargısı yakıp yok eden bir ateştir.
Kasım 14
TEŞVİK SÖZÜ
İbraniler 13:1-14
1  Kardeş sevgisi sürekli olsun. 2  Konuksever olmaktan geri kalmayın. Çünkü bu sayede bazıları bilmeden melekleri konuk ettiler. 3  Hapiste olanları, onlarla birlikte hapsedilmiş gibi anımsayın. Sizin de bir bedeniniz olduğunu düşünerek baskı görenleri hatırlayın. 4  Herkes evliliğe saygı göstersin. Evlilik yatağı günahla lekelenmesin. Çünkü Tanrı fuhuş yapanları, zina edenleri yargılayacak. 5  Yaşayışınız para sevgisinden uzak olsun. Sahip olduklarınızla yetinin. Çünkü Tanrı şöyle dedi: ‹‹Seni asla terk etmeyeceğim, Seni asla yüzüstü bırakmayacağım.›› 6  Böylece cesaretle diyoruz ki, ‹‹Rab benim yardımcımdır, korkmam; İnsan bana ne yapabilir?›› 7  Tanrı'nın sözünü size iletmiş olan önderlerinizi anımsayın. Yaşayışlarının sonucuna bakarak onların imanını örnek alın. 8  İsa Mesih dün, bugün ve sonsuza dek aynıdır. 9  Çeşitli garip öğretilerin etkisine kapılıp sürüklenmeyin. Yüreğin yiyeceklerle değil, Tanrı lütfuyla güçlenmesi iyidir. Yiyeceklere güvenenler hiçbir yarar görmediler. 10  Bir sunağımız var ki, tapınma çadırında hizmet edenlerin ondan yemeye hakları yoktur. 11  Başkâhin günah sunusu olarak hayvanların kanını kutsal yere taşır, ama bu hayvanların cesetleri ordugahın dışında yakılır. 12  Bunun gibi, İsa da kendi kanıyla halkı kutsal kılmak için kent kapısının dışında acı çekti. 13  Öyleyse biz de O'nun uğradığı aşağılanmaya katlanarak ordugahtan dışarıya çıkıp yanına gidelim. 14  Çünkü burada kalıcı bir kentimiz yoktur, biz gelecekteki kenti özlüyoruz.
AÇIKLAMA: Son olarak yazar bazı önemli konulara değinerek okurlarını teşvik etmek istiyor. Genel olarak onları Mesih İsa’nın buyruklarına sadık kalmaya çağırır. İncil’i okuduğumuzda Mesih öğretisinin temeli sevgi olduğunu görebiliyoruz. Öğrencileriyle geçirdiği son gece İsa onlara şu buyruğu verdi: ‘Sizi sevdiğim gibi birbirinizi sevin...herkes bununla benim öğrencilerim olduğunuzu anlayacaktır (Yuhanna 13:34-35).’ Sevginin önemli bir parçası da konukseverliktir. Hatta yazar son derece misafirperver İbrahim’in farkında olmadan melekleri evinde ağırladığını hatırlatır (Yaratılış 18). Aynı zamanda zor durumda olanları, hapiste ya da hastanede olanları da düşünmeliyiz, özellikle iman kardeşlerimizi çünkü biz onlarla bir bedeniz. Sonra evliliğin kutsallığına değinir. Bugün olduğu gibi ilk çağda da herkes istediğiyle yatar kalkar ve evlilikler resmiyetten öteye gitmiyordu. Ancak yazar Tanrı’nın zina ve fuhuş yapanları acımasız bir şekilde yargılayacağını hatırlatır. Rab’bin gözünde evlilik bir kadınla bir erkek arasında olur ve bunun dışındaki her tür cinsel ilişki günahtır (Matta 5:27-32). Evliliğin özelliğini ve saygınlığını yitirdiği bu günlerde Mesih imanlıları kutsal yaşantılarıyla ona sahip çıkmalı (1.Selanikliler 4:3-4). Sonuç olarak gerçek sevgi benliğimize uyarak istediğimizle birlikte olmak değil, Rab’bin kutsal sözlerine uyarak sağladığı eşimize sadık kalmaktır.
	Mesih’in de pek çok kez değindiği önemli bir konu da paradır. Yaşamak için gereklidir ancak hayatımızın merkezine oturdu mu putperestliğe dönüşür. İsa dedi, ‘İnsan iki efendiye kulluk edemez,... hem Tanrı’ya hem de paraya kulluk edemezsiniz (Matta 6:24).’ Aslında sorun para değil, sorun parayı Tanrı’dan çok önemsemek ve sevmektir. Çünkü kendimizi para sevgisine kaptırdığımızda artık Tanrı’nın verdikleriyle yetinememeye ve daha başka şeyler arzulamaya başlarız. Bu da bizi her türlü kötülüğe sevk eder (1.Timoteos 6:10). Oysa ki en büyük kazanç eldekiyle yetinip Rab’bin yolunda ilerlemektir. Kendisi zaten ihtiyaçlarımızı karşılayacağına söz verdi: ‘Seni yüzüstü bırakmayacağım!’ (bkz. Matta 6:33). O halde bu hayatta başımıza ne gelirse gelsin Rab’bin yardımını göreceğimizden emin olabiliriz, yeter ki O’na güvenmekten vazgeçmeyelim.
	Sonra yazar başımızdaki kilise önderlerine bağlı kalmaya çağırır. Onların hayatlarında Mesih’e yaraşır yönlerini örnek almalıyız. Her şeyden çok Kilise’nin Başı olan İsa Mesih’in önderliğine boyun eğmeliyiz. Kendisi sonsuz ve değişmez olduğu gibi öğretileri de geçerliliğini yitirmez. Yaşayan Rab’bimiz şu an bile göklerden çocuklarına göz kulak oluyor. Bu yüzden kendimizi her türlü sapkın öğretiye ve ahlaki kirliliğe karşı korumaya özen göstermeliyiz. İlk kilise çağında pek çok sahte öğretmen özellikle Yahudi imanlıları yine yasa altına çekmeye çalışıyordu. Ancak yazar imanlının yasayla değil ancak Tanrı’nın lütfuyla güçlenip kurtulabileceğini hatırlatır. Bu yüzden gerekirse Mesih’le birlikte toplumumuzu terk etmeye hazır olmalıyız. İsa Mesih kendi halkı tarafından reddedildiği ve sonunda Yeruşalim’in sınırları dışında çarmıha gerildiği gibi kendisine iman edenler de reddedilip toplum dışına atılabilir. O dönemki Yahudiler için bu çok zordu çünkü Rab’bin kutsal Tapınağı ve Kentinden uzak kalmak demektir. Ancak yazar dışlansak da Mesih’in yanında bizi harika yeni bir düzen beklediğini belirtir. Mesih’in yanında Tanrı’ya tapınmak için sonsuz bir sunak var. Mesih ilk ve son kez kurban edilerek Tanrı’ya giden yolu açtı. Dahası bizim için kalıcı bir kent yapacağına söz verdi (Yuhanna 14:1-3). İşte esas özlediğimiz yer orası olmalı.
Kasım 15
SON ÖĞÜTLER
İbraniler 13:15-25
15  Bu nedenle, İsa aracılığıyla Tanrı'ya sürekli övgü kurbanları, yani O'nun adını açıkça anan dudakların meyvesini sunalım. 16  İyilik yapmayı, sizde olanı başkalarıyla paylaşmayı unutmayın. Çünkü Tanrı bu tür kurbanlardan hoşnut olur. 17  Önderlerinizin sözünü dinleyin, onlara bağlı kalın. Çünkü onlar canlarınız için hesap verecek kişiler olarak sizi kollarlar. Onların sözünü dinleyin ki, görevlerini inleyerek değil -bunun size yararı olmaz- sevinçle yapsınlar. 18  Bizim için dua edin. Vicdanımızı temiz tuttuğumuza, her bakımdan olumlu bir yaşam sürmek istediğimize eminiz. 19  Yanınıza tez zamanda dönebilmem için dua etmenizi özellikle rica ediyorum. 20  Esenlik veren Tanrı, koyunların büyük Çobanı'nı, Rabbimiz İsa'yı sonsuza dek sürecek antlaşmanın kanıyla ölümden diriltti. 21  Tanrı, isteğini yerine getirebilmeniz için sizi her iyilikle donatsın; kendisini hoşnut eden şeyi İsa Mesih aracılığıyla bizlerde gerçekleştirsin. Mesih'e sonsuzlara dek yücelik olsun! Amin. 22  Kardeşler, size rica ediyorum, öğütlerimi hoş görün. Zaten size kısaca yazdım. 23  Kardeşimiz Timoteos'un salıverildiğini bilmenizi istiyorum. Yakında yanıma gelirse, onunla birlikte sizi görmeye geleceğim. 24  Önderlerinizin hepsine ve bütün kutsallara selam söyleyin. İtalya'dan olanlar size selam ederler. 25  Tanrı'nın lütfu hepinizle birlikte olsun! Amin.
AÇIKLAMA: Bir önceki bölümde yazar ‘bir sunağımız var’ dedi. İbraniler için Tapınak ve önündeki kurban sunağı çok önemliydi ancak İsa Mesih’e inandıktan sonra çoğunlukla dışlandılar. Yazar ise aslında onların çok daha büyük ruhsal bir sunağa sahip olduklarını göstermeye çalışıyor. Tapınakta artık kurban kesmeye gerek yoktu çünkü Mesih son kurbandı. Ayrıca imanlılar her bir araya gelip İsa Mesih’in ölümünü Rab’bin Sofrası etrafında anarak ilahiler ve ezgilerle tapındıkları zaman aslında Rab’be ruhsal kurbanlar sunmuş bulunuyorlar. Tanrı’nın esas hoşnut kaldığı kurbanlar bu tarz sunulardır. Rab hayvan kanı dökülmesinden ziyade insanların yürekten tövbe ile Kendisine adanmış olmalarından ve başkalarına iyilik yapmalarından hoşnuttur (bkz. Mezmur 51:16-17, Romalılar 12:1-2). Rab’bin hoşnut olduğu bir şey daha, imanlıların önderlerine boyun eğmesi. Kilise önderlik yapmak çok büyük bir sorumluluktur çünkü önder her imanlı için Tanrı’ya hesap verecektir. O yüzden kilise üyeleri ellerinden geldiğince önderlerin işlerini kolaylaştırmaya ve her türlü destek vermeye özen göstermeli (1.Selanikliler 5:12-13).
	-Bu sırada mektubu yazan kişi, her kim ise, İtalya’dan selam gönderdiğine göre büyük olasılıkla Roma’da tutuklu bulunuyor o yüzden kendisi için dua istiyor. Timoteos’un salıverilmesinden söz etmesi de yazarın Pavlus olabileceği düşüncesini pekiştiriyor. Yazarın niyeti bir an evvel Roma’yı terk edip Yeruşalim’e dönmek. Yazar Pavlus ise Elçiler İşleri 28’de geçen Roma’da geçirdiği tutukluğundan söz ediyor olabilir.
	Son öğütlerinde yazar okurlarını özellikle kendi ihtiyaçlarından çok İsa Mesih’e yöneltiyor. Kilisenin gerçek çobanı ve tek önderi esas Mesih’in kendisi olduğunu hatırlatır. (Yuhanna 10:11-16, 1.Petrus 2:25, 5:4). Kilisede hizmet eden önderler aslında Baş Çoban’a bağlı olarak çobanlık yaparlar (Efesliler 4:11, 1.Petrus 5:2). Mesih’in çobanımız olarak tasvir edilmesi 23. Mezmur’un harika sözlerini akla getirir: ‘Rab çobanımdır, hiç bir eksiğim olmaz, beni yeşil çayırlarda yatırır...’ Dahası Vahiy’de hem Kuzu hem de Çoban olarak geçen Mesih’i hatırlatır: ‘Tahtın ortasında olan Kuzu onları güdecek ve yaşam sularının pınarlarına götürecek’ (7:17). İsa Mesih kiralık çobanlar gibi tehlike karşısında kaçan biri değildir, tersine bizim kendi canını vermiş ve her birimizin canına göz kulak olmaya devam ediyor. Böylece her imanlı ister önder olsun ister sıradan kilise üyesi olsun, esas Mesih’in sözünü dinlemeye odaklanmalı. Günü geldiğinde o hepimizi kutsal ağılında toplayacak ve o zaman ‘tek sürü ve tek çoban olacak’ (Yuhanna 10:16).
Kasım 16
SEVGİSİ SONSUZDUR
Mezmur 116, 117 ve 118
116:1  RAB'bi seviyorum, Çünkü O feryadımı duyar. 2  Bana kulak verdiği için, Yaşadığım sürece O'na sesleneceğim. 3  Ölüm iplerine dolaşmıştım, Ölüler diyarının kâbusu yakama yapışmıştı, Sıkıntıya, acıya gömülmüştüm. 4  O zaman RAB'bi adıyla çağırdım, ‹‹Aman, ya RAB, kurtar canımı!›› dedim. 5  RAB lütufkâr ve adildir, Sevecendir Tanrımız. 6  RAB saf insanları korur, Tükendiğim zaman beni kurtardı. 7  Ey canım, yine huzura kavuş, Çünkü RAB sana iyilik etti. 8  Sen, ya RAB, canımı ölümden, Gözlerimi yaştan, Ayaklarımı sürçmekten kurtardın. 9  Yaşayanların diyarında, RAB'bin huzurunda yürüyeceğim. 10  İman ettim, ‹‹Büyük acı çekiyorum›› dediğim zaman bile. 11  Şaşkınlık içinde, ‹‹Bütün insanlar yalancı›› dedim. 12  Ne karşılık verebilirim RAB'be, Bana yaptığı onca iyilik için? 13  Kurtuluş sunusu olarak kadeh kaldırıp RAB'bi adıyla çağıracağım. 14  Bütün halkının önünde, RAB'be adadıklarımı yerine getireceğim. 15  RAB'bin gözünde değerlidir Sadık kullarının ölümü. 16  Ya RAB, ben gerçekten senin kulunum; Kulun, hizmetçinin oğluyum, Sen çözdün bağlarımı. 17  Ya RAB, seni adınla çağırıp Şükran kurbanı sunacağım. 18  RAB'be adadıklarımı yerine getireceğim Bütün halkının önünde, 19  RAB'bin Tapınağı'nın avlularında, Senin orta yerinde, ey Yeruşalim! RAB'be övgüler sunun!
117:1  Ey bütün uluslar, RAB'be övgüler sunun! Ey bütün halklar, O'nu yüceltin! 2  Çünkü bize beslediği sevgi büyüktür, RAB'bin sadakati sonsuza dek sürer. RAB'be övgüler sunun!
118:1  RAB'be şükredin, çünkü O iyidir, Sevgisi sonsuzdur. 2  ‹‹Sonsuzdur sevgisi!›› desin İsrail halkı. 3  ‹‹Sonsuzdur sevgisi!›› desin Harun'un soyu. 4  ‹‹Sonsuzdur sevgisi!›› desin RAB'den korkanlar. 5  Sıkıntı içinde RAB'be seslendim; Yanıtladı, rahata kavuşturdu beni. 6  RAB benden yana, korkmam; İnsan bana ne yapabilir? 7  RAB benden yana, benim yardımcım, Benden nefret edenlerin sonuna zaferle bakacağım. 8  RAB'be sığınmak İnsana güvenmekten iyidir. 9  RAB'be sığınmak Soylulara güvenmekten iyidir. 10  Bütün uluslar beni kuşattı, RAB'bin adıyla püskürttüm onları. 11  Kuşattılar, sardılar beni, RAB'bin adıyla püskürttüm onları. 12  Arılar gibi sardılar beni, Ama diken ateşi gibi sönüverdiler; RAB'bin adıyla püskürttüm onları. 13  İtilip kakıldım, düşmek üzereydim, Ama RAB yardım etti bana. 14  RAB gücüm ve ezgimdir, O kurtardı beni. 15  Sevinç ve zafer çığlıkları Çınlıyor doğruların çadırlarında: ‹‹RAB'bin sağ eli güçlü işler yapar! 16  RAB'bin sağ eli üstündür, RAB'bin sağ eli güçlü işler yapar!›› 17  Ölmeyecek, yaşayacağım, RAB'bin yaptıklarını duyuracağım. 18  RAB beni şiddetle yola getirdi, Ama ölüme terk etmedi. 19  Açın bana adalet kapılarını, Girip RAB'be şükredeyim. 20  İşte budur RAB'bin kapısı! Doğrular girebilir oradan. 21  Sana şükrederim, çünkü bana yanıt verdin, Kurtarıcım oldun. 22  Yapıcıların reddettiği taş, Köşenin baş taşı oldu. 23  RAB'bin işidir bu, Gözümüzde harika bir iş! 24  Bugün RAB'bin yarattığı gündür, Onun için sevinip coşalım! 25  Ne olur, ya RAB, kurtar bizi, Ne olur, başarılı kıl bizi! 26  Kutsansın RAB'bin adıyla gelen! Kutsuyoruz sizi RAB'bin evinden. 27  RAB Tanrı'dır, aydınlattı bizi. İplerle bağlayın bayram kurbanını, İlerleyin sunağın boynuzlarına kadar. 28  Tanrım sensin, şükrederim sana, Tanrım sensin, yüceltirim seni. 29  RAB'be şükredin, çünkü O iyidir, Sevgisi sonsuzdur.
AÇIKLAMA: Hepimiz Tanrı’nın engin sevgisini bir çok açıdan tecrübe ederiz. Bir çocuk anne babasının sevgisi olmadan nasıl ki yaşayamıyorsa biz de Tanrı’nın sonsuz sevgisi olmasa olduğumuz yerde hemen bitiveririz. Ama çocuklar gibi çoğu zaman o sevginin farkında bile değiliz. Genellikle sadece güzel günlerde, hediyeler aldığımızda ya da hoş sözler duyduğumuzda o sevgiyi hisseder ve uygun karşılık veririz. Oysa ki anne babamızın yaptığı her şey sevgiden kaynaklandığı gibi, Baba Tanrı’mızın bize yönelik her bir davranışı da sevgiden ötürüdür. Bu mezmurlarda yazar Tanrı’nın eşsiz ve tükenmeyen sevgisini överek RAB’bi ne kadar sevdiğini dile getirmeye çalışır. Önce kendi tecrübelerinden esinlenerek zor anlarında Tanrı’nın kendisine nasıl yetiştiğini anlatır. Bizler de çocuklar gibi genellikle ancak başımız sıkıştığında RAB’be yakarırız ve yardımını görünce O’nu överiz, oysa ki O her zaman yanı başımızdadır. RAB her zaman bizimle birliktedir fakat bizler ancak gücümüz tükenince kendisine yüzümüzü çeviririz. RAB de tüm nankörlüğümüze rağmen yine yüzünü bizden esirgemiyor. RAB sadece canımızı acı ve dertten de kurtarmıyor. Mezmurda okuduğumuz gibi RAB aynı zamanda bize sonsuz yaşam bağışlar. Yazar ölümden sonra ‘yaşayanların diyarında, RAB’bin huzurunda yürüyeceğine’ inanıyor. Demek Tanrı’yla burada başlayan sevgi ilişkisi kendisine iman edenler için ebediyen sürecek ve her daim daha da güçlenecektir. Sonra mezmurcu şunu sorar: ‘Ne karşılık verebilirim RAB’be bana yaptığı onca iyilik için?’ Aynı şekilde bir çocuk anne babasının sevgisi için ne karşılık verebilir? Ancak itaatiyle ve sadakatiyle yürekten müteşekkir olduğunu gösterebilir. Biz de hem sözlerimizle hem de hayatımızla RAB’be minnettarlığımızı gösterebiliriz. Hatta O’nun adına hayatımızı vermek gerekirse bu O’nun gözünde çok değerlidir (2.Timoteos 4:6). Sonuç olarak hayatımızın tümü onun adına sunulan bir kurban olmalı, gerçek tapınma budur (Romalılar 12:1-2).
Aradaki 117. Mezmur en kısa mezmurdur. Onda yazar sadece kendi halkını değil tüm ulusları RAB’bi ve sevgisini tanımaya ve sadakatini yüceltmeye çağırır. Çünkü RAB’bin sevgisi ayrımcılık yapmaz, O tüm uluslara kucağı açık tek Tanrı’dır. Elçi Pavlus aynı gerçeği İncil’de de vurgular (Romalılar 15:7-13).
Bir sonraki mezmur Tanrı halkını RAB’bin sonsuz sevgisini övmeye davet eder. Yazar, ‘RAB benden yana, korkmam, insan bana ne yapabilir?’ diye sorar. Gerçekten Tanrı bizimle birlikte olduktan sonra gerisi hiç önemli değil. Bizden yana olan sonsuz sevgisini özellikle İsa Mesih’i yerimize göndererek kanıtladı bir kere (Romalılar 8:31-32). Bu yüzden her durumda RAB’be sığınabiliriz. Yazar yine kendi tecrübelerinden söz ederek sıkıntıya düştüğünde Tanrı’ya nasıl haykırdığını anlatır. RAB de hemen yardımına geldi. Böylece yazar RAB’bin ‘sağ elini’ övmeye başlar. Burada sağ eli derken Tanrı’nın kuvvetini kastediyor. Aynı zamanda RAB’bin sağında oturan Mesih’i kastediyor olabilir.?? Hemen sonraki ayetler ölümden dirilişini anlatıyor sanki ve sonra ikinci gelişini de resmeden sözler de var: ‘Açın bana adalet kapıları!’?? Hemen sonra İncil’in bir çok yerinde Mesih’le alakalı olarak geçen bir kaç ayet gelir: ‘Yapıcıların reddettiği taş, köşenin baş taşı oldu, RAB’bin işidir bu, gözümüzde harika bir iş!’ Mesih kendisini reddeden toplumun ileri gelenlerini yargılamak için bu ayetlere başvurdu (Luka 20:17). Daha sonra Petrus da İsrail’in önderlerine konuşurken aynı sözleri hatırlattı (E.İşleri 4:11). Sonra Petrus mektubunda İsrail tarafından reddedilen Mesih’in kendisine iman edenlerle yeni bir tapınak yaptığını anlatırken mezmurun bu sözlerini aktarır (1.Petrus 2:4-8). Kısacası, İsrail halkı İsa’yı hor görmüş olabilir ama kenara atılan bu taş olan Mesih çok daha büyük ve görkemli bir yapıda baş taşı görevi görüyor. Yani mezmurcu baştan beri Mesih’in toplumun liderleri tarafından reddedileceğini belirtir ama bu Tanrı’nın kurtuluş planına taş koymadı. RAB reddedilen bu taşın üzerinde evrensel Kilise topluğu kurup uluslararası ruhsal bir tapınak inşa etmektedir (Efesliler 2:20-22) Böylece mezmurcu gelen Mesih’i imanla kutsuyor. Kendisine iman eden bizler de Tanrı’nın sonsuz sevgisini tüm hepimize harika bir şekilde kanıtlamış olan İsa Mesih’i yüceltiyoruz (1.Yuhanna 4:10).
Kasım 17
GÖKSEL MİRAS
1.Petrus 1:1-12
1 Mesih İsa'nın elçisi ben Petrus'tan Pontus, Galatya, Kapadokya, Asya İli ve Bitinya'ya dağılmış ve buralarda yabancı olarak yaşayan seçilmişlere selam! 
2  İsa Mesih'in sözünü dinlemeniz ve O'nun kanının üzerinize serpilmesi için, Baba Tanrı'nın öngörüsü uyarınca Ruh tarafından kutsal kılınarak seçildiniz. Lütuf ve esenlik artan ölçüde sizin olsun.
3-4  Rabbimiz İsa Mesih'in Tanrısı ve Babası'na övgüler olsun. Çünkü O büyük merhametiyle yeniden doğmamızı sağladı. İsa Mesih'i ölümden diriltmekle bizi yaşayan bir umuda, çürümez, lekesiz, solmaz bir mirasa kavuşturdu. Bu miras sizin için göklerde saklıdır. 
5  Zaman sona ererken açığa çıkarılmaya hazır olan kurtuluşa kavuşasınız diye iman sayesinde Tanrı'nın gücüyle korunuyorsunuz. 
6  Bu nedenle şimdi kısa bir süre çeşitli denemeler sonucu acı çekmeniz gerekiyorsa da, sevinçle coşmaktasınız. 
7  Böylelikle içtenliği kanıtlanan imanınız, İsa Mesih göründüğünde size övgü, yücelik, onur kazandıracak. İmanınız, ateşle arıtıldığı halde yok olup giden altından daha değerlidir. 
8  Mesih'i görmemiş olsanız da O'nu seviyorsunuz. Şu anda O'nu görmediğiniz halde O'na iman ediyor, sözle anlatılmaz yüce bir sevinçle coşuyorsunuz. 
9  Çünkü imanınızın sonucu olarak canlarınızın kurtuluşuna erişiyorsunuz. 
10  Size bağışlanacak lütuftan söz etmiş olan peygamberler, bu kurtuluşla ilgili dikkatli incelemeler, araştırmalar yaptılar. 
11  İçlerinde olan Mesih Ruhu, Mesih'in çekeceği acılara ve bu acıların ardından gelecek yüceliklere tanıklık ettiğinde, Ruh'un hangi zamanı ya da nasıl bir dönemi belirttiğini araştırdılar. 
12  Şimdi size de bildirilen gerçeklerle kendilerine değil, size hizmet ettikleri onlara açıkça gösterildi. Bu gerçekleri gökten gönderilen Kutsal Ruh'un gücüyle size Müjde'yi iletenler bildirdi. Melekler bu gerçekleri yakından görmeye büyük özlem duyarlar.

AÇIKLAMA: Petrus zulüm nedeniyle farklı yerlere göç eden imanlılara yazıyordu. Onlar Mesih uğruna geride birçok şey bırakmak zorunda kaldılar. Onlar gibi birçok şeyi feda eden Petrus da doğal olarak geleceğe yönelik kaygı duyan kardeşlerine Tanrı çocuklarını bekleyen göksel mirası hatırlatır. Günümüzde bizler de Mesih’i izlemek için birçok şey gözden çıkarmak durumdayız ve kendimize: ‘Değer mi acaba?’ diye sorabiliriz. Bu soruya Elçi Petrus, ‘Fazlasıyla değer!’ diye yanıt veriyor. Mektubun başında gurbette yaşayan kardeşlerini Petrus aynı zamanda ‘seçilmiş’ olarak tasvir eder. Sonra Baba, Oğul ve Kutsal Ruh’un bizi kayırmak, kurtarmak ve kutsamak için nasıl işbirliği yaptıklarını belirtir. Dışardan durumumuz ne kadar çaresiz görünse de bizler Tanrı’nın bağrındayız. Bu dünyada yabancı ve gariban olarak dolaşsak da bizler kesinlikle kimsesiz değiliz.
	İlerleyen ayetlerde Petrus öncellikle Rab’bin bizim için yaptığı olağanüstü işlere değinmeden geçemiyor. En başta Göksel Babamız Mesih sayesinde yeniden doğmamızı sağladı. Ademoğlu olan diğer herkes gibi biz de günahın tutsağıydık ve ölüme sürükleniyorduk. Fakat Mesih’e inandığımızda ruhsal olarak yeniden doğup yepyeni bir kimliğe sahip olduk (Yuhanna 1:12, Titus 3:4-6). Adem’den bize kalan miras sadece günah ve ölümdü. Mesih’in bize bıraktığı miras ise sonsuz yaşam vaadidir. Herkes miras sahibi olmak ister ne var ki zamanla en zengin miras bile yok olup gider. Tanrı’nın bize bağışladığı miras ise çok farklıdır. Göklerde Rab’bin yanında saklı olduğu için asla solmaz ve çürümez. Güzel tarafı şu ki daha şimdiden Rab bizi kayırır ve korur. Şimdilik, Mesih’in söylediği gibi, bir süreliğine denemelere ve acılara katlanmamız gerekse bile yakında bir gün teselli edileceğimizi bilerek ümitsizliğe kapılmayız. Yine de buradayken sıkıntılara katlanırken sevinebiliriz çünkü bu sayede imanımızın daha da güçlendiğini görebiliyoruz (Romalılar 5:1-5). Hatta ilginçtir ki genellikle sıkıntılarda Rab’be daha yakın hissederiz. Kendi gözlerimizle kendisini görmememize rağmen, kendisi gibi doğruluk uğruna acıya dayandığımızda olağanüstü sevgisini çok daha yakından tecrübe ederiz. Dahası, kutsal acılarına ortak olma ayrıcalığına sahip olduğumuz büyük bir sevinçle coşuyoruz. İşte mirasımız böyledir. Hem şimdiki zorlu süreçte Rab bizimle birliktedir hem de ölümden sonra sonsuza dek birlikte olacağız.
	Aslında çok önceden Mesih’in hayatı hakkında yazan peygamberler bu garip durumu fark edip çözmeye çalıştılar. Mesih derken dünyanın kurtarıcısı ve son kralı demek fakat arada bir onlara seslenen Kutsal Ruh Mesih’in başına geleceği korkunç bazı olaylar da aktardı (Yeşaya 53). Bu yüzden peygamberler bayağı şaşırdılar. Mesih hem zaferli bir kral olacak hem de büyük acılara boyun eğerek ölüme teslim olacak. Onlar zamanında buna tam bir anlam vermedilerse de bizler şimdi anlıyoruz. Mesih, yerimize geçip ölüme boyun eğerek İblis’i yendi ve üçüncü gün bir daha ölememek üzere dirildi. Olayın böyle sonuçlanacağını Şeytan bile tahmin edemedi. Hatta Petrus’un dediğine göre Rab’be hizmet eden melekler bile bu olayları şaşkınlıkla izlediler. Evet, çarmıhta ölen İsa Mesih bütün evreni şaşkına çevirdi. Tanrı’nın bu şekilde muazzam bir kurtuluş sağlayacağını pek kimse akıl edemedi. Ama bugün bizler tüm bunlar için şükrediyoruz. Çünkü bu sayede hem günahımızdan af bulduk hem de yeniden doğduk.

Kasım 18
ÖLÜMSÜZ TOHUM
1.Petrus 1:13-25
13  Bu nedenle zihinlerinizi eyleme hazırlayın, ayık olun. Umudunuzu tümüyle İsa Mesih'in görünmesiyle size sağlanacak olan lütfa bağlayın. 
14  Söz dinleyen çocuklar olarak, bilgisiz olduğunuz geçmiş zamandaki tutkularınıza uymayın. 
15  Sizi çağıran Tanrı kutsal olduğuna göre, siz de her davranışınızda kutsal olun. 
16  Nitekim şöyle yazılmıştır: ‹‹Kutsal olun, çünkü ben kutsalım.›› 
17  Kimseyi kayırmadan, kişiyi yaptıklarına bakarak yargılayan Tanrı'yı Baba diye çağırdığınıza göre, gurbeti andıran bu dünyadaki zamanınızı Tanrı korkusuyla geçirin. 
18-19  Biliyorsunuz ki, atalarınızdan kalma boş yaşayışınızdan altın ya da gümüş gibi geçici şeylerle değil, kusursuz ve lekesiz kuzuyu andıran Mesih'in değerli kanının fidyesiyle kurtuldunuz. 
20  Dünyanın kuruluşundan önce bilinen Mesih, çağların sonunda sizin yararınıza ortaya çıktı. 
21  O'nu ölümden diriltip yücelten Tanrı'ya O'nun aracılığıyla iman ediyorsunuz. Böylece imanınız ve umudunuz Tanrı'dadır. 
22  Gerçeğe uymakla kendinizi arıttınız, kardeşler için içten bir sevgiye sahip oldunuz. Onun için birbirinizi candan, yürekten sevin. 
23  Çünkü ölümlü değil, ölümsüz bir tohumdan, yani Tanrı'nın diri ve kalıcı sözü aracılığıyla yeniden doğdunuz. 
24  Nitekim, ‹‹İnsan soyu ota benzer, Bütün yüceliği kır çiçeği gibidir. Ot kurur, çiçek solar, Ama Rab'bin sözü sonsuza dek kalır.››
AÇIKLAMA: İsa Mesih’in müjdesi bize tam bir kurtuluş, mükemmel bir miras, yeni ve sonsuz bir yaşam sunar fakat burada bitmiyor. Bize aktarılan bu kurtuluş sözü aynı zamanda Rab’be yaraşır bir hayat sürmeyi de öğretir (Titus 2:11-12). Evet, bir yandan Mesih’in dönüşü ve vaat edilen büyük egemenliği bekliyoruz ama öbür yandan burada kalan günlerimizi kutsallık içinde geçirmeye özen göstermeliyiz. Böylece müjde bize sadece geleceğe yönelik bir umut değil aynı zamanda pratik hayatımız için gerekli iman ve sevgi de sağlar. Bu yüzden Elçi Petrus ilerleyen ayetlerde eyleme geçmesi gereken imandan bahsetmeye başlar. Hatta bunu çok zorlu bir mücadeleye benzeterek zihinlerimizi her türlü saldırıya karşı ayık ve uyanık tutmamızı buyurur. Gerçek şu ki Mesih gelene dek İblis’e ve günaha karşı verdiğimiz mücadele sürecektir. Buna karşı yapabileceğimiz en iyi şey her tür günahtan bağımızı koparıp Tanrı’nın kutsallığına bürünmektir. Zaten Mesih’e iman ederek Göksel Baba’nın ailesine dâhil olduğumuza göre artık ona yaraşır birer hayat sergilememiz gerektiği apaçıktır. Tanrı’mız kutsaldır, yani günahla yakından uzaktan hiç bir alakası yoktur. Bizler de günaha karşı aynı tavrı takınmalıyız.
	Sonra Petrus ne büyük bir fidye karşılığında kurtulduğumuzu hatırlatarak kutsal bir yaşam sürmeye ne kadar daha çok özen göstermemiz gerektiğini vurgular. Bir insan babasına karşı doğal olarak ne büyük bir saygı beslerse bizler de Göksel Babamız’a karşı daha ne kadar büyük bir korku ile yaklaşmalıyız. Tabi bunu kendisinden korktuğumuz için değil, bize olan yüce sevgisine ihanet etmekten korktuğumuzdan yapmalıyız. Şimdi hepimiz atalarımıza saygı duyarız fakat onlardan kalma örf ve adetlerin ya da dini değerlerin bizi kurtaramadığını biliyoruz. Fakat Baba Tanrı’nın Mesih aracılığıyla sağladığı kurtuluş bambaşkadır. İsa kusursuz bir kuzu olarak yerimize kurban edildi ve böylece ebedi bir kurtuluş sağladı. Buna kendi gücümüz ya da maddi imkânlarımızla asla erişemezdik. Fakat Rab bunu bize karşılıksız bir şekilde bağışlar. Bizim yapmamız gereken tek şey, imanla bunu kabul etmektir. Böylece esas sahip olduğumuz her şey Göksel Babamız’dan bir armağandır. İşte bu yüzden büyük bir sevinçle kendisine boyun eğeriz.
	İsa Mesih’e iman ederek yalnız Baba Tanrı’nın sevgisine erişmedik, aynı zamanda O’nun ailesine de dâhil olduk. Şimdi Rab’bi sevmek aslında çok kolay, esas zor olan diğer çocuklarını da sevmek. Ne var ki Tanrı’nın bize bağışladığı Kutsal Ruh vasıtasıyla bizler birbirimizi sevmeyi de öğrenebiliriz. Çünkü hepimiz aynı Baba’ya ait olduğumuz gibi, aynı ölümsüz tohumu da taşıyoruz. Böylece kendimizi Tanrı’nın kutsallığına yaraşır bir şekilde yaşamaya adadıkça içimiz O’nun yüce ve içten sevgisiyle dolup taşıyor. Çünkü ne kadar ki farklı yerlerden gelsek hepimiz yeniden doğarak aynı göksel ailenin mensubu olduk. Hepimiz aynı müjdeye inandık. Hepimiz aynı imana ve umuda sahibiz. Bize bağışlanan bu müjde sözü de gelip geçici bir şey değil. İnsan değişebilir ama Tanrı ve kutsal vaatleri asla değişmez. Göksel Babamız bizi kurtarıp bir aile yapacağına dair söz vermiştir ve bunu gerçekleştirene dek bize sadık kalacağına emin olabiliriz.

Kasım 19
MESİH’İN TAPINAĞI
1.Petrus 2:1-12
1  Bu nedenle her kötülüğü, hileyi, ikiyüzlülüğü, kıskançlığı ve bütün iftiraları üzerinizden sıyırıp atın. 
2  Yeni doğmuş bebekler gibi, hilesiz sütü andıran Tanrı sözünü özleyin ki, bununla beslenip büyüyerek kurtuluşa erişesiniz. 
3  Çünkü Rab'bin iyiliğini tattınız.
4  İnsanlarca reddedilmiş, ama Tanrı'ya göre seçkin ve değerli olan diri taşa, Rab'be gelin. 
5  O sizi diri taşlar olarak ruhsal bir tapınağın yapımında kullansın. Böylelikle, İsa Mesih aracılığıyla Tanrı'nın beğenisini kazanan ruhsal kurbanlar sunmak üzere kutsal bir kâhinler topluluğu olursunuz. 
6  Çünkü Kutsal Yazı'da şöyle deniyor: ‹‹İşte, Siyon'a bir taş, Seçkin, değerli bir köşe taşı koyuyorum. O'na iman eden hiç utandırılmayacak.›› 
7-8  İman eden sizler için bu taş değerlidir. Ama imansızlar için, ‹‹Yapıcıların reddettiği taş Köşenin baş taşı,›› ‹‹Sürçme taşı ve tökezleme kayası oldu.›› belirlenmişlerdir. 
9  Ama siz seçilmiş soy, Kral'ın kâhinleri, kutsal ulus, Tanrı'nın öz halkısınız. Sizi karanlıktan şaşılası ışığına çağıran Tanrı'nın erdemlerini duyurmak için seçildiniz. 
10  Bir zamanlar halk değildiniz, ama şimdi Tanrı'nın halkısınız. Bir zamanlar merhamete erişmemiştiniz, şimdiyse merhamete eriştiniz. 
11  Sevgili kardeşler, size yalvarırım, cana karşı savaşan benliğin tutkularından kaçının. Çünkü bu dünyada yabancı ve konuksunuz. 
12  İnanmayanlar arasında olumlu bir yaşam sürün. Öyle ki, kötülük yapanlarmışsınız gibi size iftira etseler de, iyi işlerinizi görerek Tanrı'yı, kendilerine yaklaştığı gün yüceltsinler.
AÇIKLAMA: Tanrı’nın Mesih aracılığıyla bize sağladığı kurtuluşu anlattıktan sonra Petrus Rab’bin bizim için nihai amacını pek çok örnek kullanarak tasvir etmeye başlar. İlk önce bebek örneği verir: İsa’ya inanan herkes yeni doğmuş bir bebeğe benzer. Bebeğin en temel ihtiyacı annesinin sütü olduğu gibi imanlının en büyük ihtiyacı da Rabbin Sözü’nden beslenmektir. Yeni doğmuş bir bebek annesinin sütünü nasıl özlüyorsa bizler de Tanrı’nın öğretisine büyük bir arzuyla yaklaşmalıyız. Günümüzde son derece gelişmiş teknolojimizle nasıl ki anne sütünden daha sağlıklı bir besin kaynağı bulamadıysak da bizi imanda pekiştirmek ve günaha karşı dirençli kılmak için Rabbin Sözü’nden daha güçlü bir besin kaynağı yoktur (Mezmur 119:9-11). O yüzden Kutsal Kitap’ı iyice hazmetmek için her gün ona zaman ayırmalı, dua ederek üzerinde derin derin düşünmeliyiz (Yeşu 1:8, Mezmur 1:1-4).
	Ardından Petrus, Tapınak örneğine başvurur. Petrus gibi Yahudi olanlar için Tapınak çok büyük bir önem teşkil ediyordu. Tapınak, Tanrı’nın yeryüzündeki varlığını temsil ediyordu. Rab ise, Yahudiler’in itaatsizliği yüzünden M.Ö. 586 yılında tapınağın yıkılmasına izin verdi. Daha sonra İsa yine Yahudiler’in kendisini reddetmelerinden dolayı yeniden inşa edilen Tapınağın bir daha yıkılacağını söyledi (Matta 24:2). Mesih aynı zamanda kendi bedenini bir ‘Tapınak’ olarak tasvir etti (Yuhanna 2:19-22). Daha sonra Rab’bin Sözü, kilise topluluğunu Mesih’in bedeniyle eşleştirir (1.Korintliler 3:16). Anlaşılan Tanrı’nın belirli bir adrese ya da binaya ihtiyacı yoktur. Rab, kendisine iman edenlerle birlikte yepyeni, ruhsal bir tapınak inşa etmektedir. Petrus’un dediğine göre bu kutsal yapı ruhsal tuğlalarını oluşturan her birimizden oluşup büyümektedir. Ama eski tapınakta olduğu gibi bunda hayvan kesmeye gerek yoktur. Aksine Tanrı’nın kendisine adanmış hayatımız ve hizmetimizle ruhsal kurbanlar sunmuş oluyoruz (Romalılar 12:1-2). Ayrıca bunda hizmet etmek için Levi oymağından olmaya gerek yok çünkü iman eden herkes Tapınak’ta görev alabilir, yani hepimiz kahin olarak Rab’bin huzuruna yaklaşabiliriz (İbraniler 10:19-22).
Sonra Petrus Tapınak’ın temelinden söz eder. Kilise’yi temsil eden bu yapının köşe taşı Mesih’in kendisidir. Bütün binaya güç ve yön veren O’dur (Efesliler 2:20). Rab çok önceden Mesih’i bir ‘köşe taşı’ olarak göndereceğini söyledi (bkz. Mezmur 118:22; Yeşaya 28:16), ne var ki kendisini reddeden Yahudiler için bu taş bir ‘sürçme taşı’ oldu. Gerçekten ilginçtir ki bir yandan imanlılar için Mesih bir temel taşı oluştururken, kendisine karşı gelenler için aynı taş bir tökez taşı oluyor. İşin acı tarafı, Mesih’i reddeden, Rab’bin çok önceden seçtiği kendi halkıydı. O yüzden şimdi Petrus tüm uluslardan oluşan Kilise’ye dönüp, ‘Siz seçilmiş soy, Kral’ın kâhinleri, kutsal ulus, Tanrı’nın öz halkısınız!’ diyor (krş. Mısır’dan Çıkış 19:4-6). Anlaşılan Kilise İsrail’in misyonunu yüklenmiş bulunuyor. Rab, Yahudi ulusunu tüm uluslara kutsal bir örnek teşkil edip erdemlerini duyurmak için seçti. Ama İsrail iradesine karşı gelince Rab amacını bu defa Kilise topluluğu aracılığıyla gerçekleştirmeye başladı. Çoğunlukla Yahudi olmayan Kilise mensupları, eskiden Tanrı’ya karşı yabancı olmamıza rağmen, şimdi tüm dünyaya O’nun kutsal değerlerini öğretmeye çalışıyoruz. Tabi bu çok büyük bir sorumluluktur. Rab’bin İsrail için en çok vurguladığı şey, kutsallıktı. Dolayısıyla bizler bu görevi Yahudiler’den devralacaksak yüce Tanrımız’ın kutsallığını her yönden yansıtmaya özen göstermeliyiz öyle ki bizi gören yüce Rabbimiz’i yüceltsin.

Kasım 20
SAYGI VE SABIR
1.Petrus 2:13-25
13-14  İnsanlar arasında yetkili kılınmış her kuruma -gerek her şeyin üstünde olan krala gerekse kötülük yapanların cezalandırılması, iyilik edenlerin onurlandırılması için kral tarafından gönderilen valilere- Rab adına bağımlı olun. 
15  Çünkü Tanrı'nın isteği, iyilik yaparak akılsızların bilgisizliğini susturmanızdır. 
16  Özgür insanlar olarak yaşayın, ancak özgürlüğünüzü kötülük yapmak için bahane etmeyin. Tanrı'nın kulları olarak yaşayın. 
17  Herkese saygı gösterin. İmanlı kardeşlerinizi sevin, Tanrı'dan korkun, krala saygı gösterin.
18  Ey hizmetkârlar, efendilerinizin yalnız iyi ve yumuşak huylu olanlarına değil, ters huylu olanlarına da tam bir saygıyla bağımlı olun. 
19  Haksız yere acı çeken kişi, Tanrı bilinciyle acıya katlanırsa, Tanrı'yı hoşnut eder. 
20  Çünkü günah işleyip dövüldüğünüzde dayanırsanız, bunda övülecek ne var? Ama iyilik edip acı çektiğinizde dayanırsanız, Tanrı'yı hoşnut edersiniz. 
21  Nitekim bunun için çağrıldınız. Mesih, izinden gidesiniz diye uğrunuza acı çekerek size örnek oldu. 
22  ‹‹O günah işlemedi, ağzından hileli söz çıkmadı.›› 
23  Kendisine sövüldüğünde sövgüyle karşılık vermedi, acı çektiğinde kimseyi tehdit etmedi; davasını, adaletle yargılayan Tanrı'ya bıraktı. 
24  Bizler günah karşısında ölelim, doğruluk uğruna yaşayalım diye, günahlarımızı çarmıhta kendi bedeninde yüklendi. O'nun yaralarıyla şifa buldunuz. 
25  Çünkü yolunu şaşırmış koyunlar gibiydiniz, şimdiyse canlarınızın Çobanı'na ve Gözetmeni'ne döndünüz.
AÇIKLAMA: Kilise seçilmiş halk, kutsal ulus ve Tanrı’nın öz halkıysa da bağımsız bir halk değildir. Bizler Tanrı’nın egemenliği uğruna çabalasak da hiç bir zaman yeryüzündeki bir iktidarı devirip yerine kendi hükümetimizi kurmak için uğraşmayız. Çünkü bizim vatanımız göklerdedir, ancak İsa Mesih geri geldiğinde adil bir düzen kuracağına inanırız (Filipililer 3:20). Peki, o zamana kadar şu anda yeryüzünde hüküm süren devletlere ve yetkililere karşı tutumumuz ne olmalı? Burada Petrus bu önemli soruya yanıt verir. Kısacası her tür yetkiliye karşı saygılı olmalıyız. Ama neden? Çünkü dünyada hangi yönetim ortaya çıktıysa Tanrı’nın müsaadesiyle o konuma yükseldiğini hatırlamalıyız (Romalılar 13:1). Elbette ki Rab her yönetimin yaptığını onaylamıyor fakat en kötü düzenin düzensizlikten iyi olduğunu da bilir. Bu açıdan her yönetim Tanrı tarafından ‘yetkili kılınmış’ bulunuyor. İmanlı olan bizler de mükemmel bir devlete sahip olduğumuz için değil, zira hiç bir yerde öyle bir hükümet yoktur, aksine Rab adına boyun eğeriz. Aynı zamanda bu saygılı tutumla bize karşı iftira atanları sustururuz. Gerçek şu ki bizler Rab sayesinde özgürüz, Mesih’ten başka kimseye bağlı değiliz. Yine de Rab’bin hizmetkârları olarak Rab’bin yetkilendirdiği kurumları saymayı borç biliriz (1.Timoteos 2:1-3).
	Benzer şekilde iş yerinde patronlarımıza karşı saygılı bir tutum sergilemeliyiz. Tabi işveren iyi ve saygıdeğer bir insan ise bunu yapmakta zorlanmayız. Fakat patronumuz kötü huylu ve acımasız biriyse ne yapmalıyız? Petrus onlara karşı da saygıyla bağımlı olmalıyız der. Ama neden? Başka ayetlerde Elçi Pavlus bu konuyu daha da aydınlatır. Öncellikle ne yaparsak yapalım esas Rab için çalıştığımızı hatırlamalıyız. Çünkü bizi her daim gözetleyen O’dur ve günün sonunda ödüllendirecek ya da cezalandıracak olan da O’dur. Dolayısıyla patronumuzun gözüne girmek için çabalamak yerine, Rab’bin gözünde doğru olanı yapmak için uğraşmalıyız (Koloseliler 3:22-25). Peki, iş yerinde acı çekiyorsak ne yapmalıyız? Öncellikle niçin acı çektiğimize dikkat edelim. Eğer kendi tembelliğimiz ya da saygısızlığımızdan ötürü acı çekiyorsak o zaman pek şikâyet edemeyiz. Fakat doğru olanı yaptığımız halde acı çekiyorsak o zaman Rab’bin bunu kayda aldığından emin olabiliriz. Sonuç olarak Petrus, ‘Tanrı bilinciyle’ bunlara katlanmamız gerektiğini vurgular. Yani her şeyin burada olup bitmediğini unutmayalım. Her şeyi şimdiden gözlemleyen Rab günü geldiğinde adaletini de gösterecektir.
	Sonra Petrus Mesih’in yüce örneğine odaklanır. Bizler İsa Mesih’i izlemeye çağrıldık, dolayısıyla ‘acılar adamı’ izlerken bizim de başımıza kötü olaylar gelse şaşırmamalıyız (Yuhanna 15:20). Aynı zamanda özellikle acılara katlanmak konusunda Mesih’ten öğreneceğimiz pek çok ders var. Kendisi hiç günah işlemediği halde, ağzından kötü bir söz dahi çıkmamasına rağmen, bizim uğrumuza korkunç bir eziyete katlandı. İnsanlar kendisine karşı çok ağır hakaretler ve asılsız iftiralar yağdırdıklarında, İsa sövgü veya tehditle karşılık vermemeye kararlıydı. Aksine kendisini çarmıha gerenler için ‘Rab onları bağışla!’ diye dua etti. Peki, bunu söyleyen Mesih adaletten vaz mi geçti? Hayır! Esas davasını göklerdeki Babasına havale etti. Kendisi öç almayı reddetti ama günü geldiğinde Tanrı’nın gerekeni yapacağına güveniyordu. Aynı zamanda, Mesih bizim yerimize geçtiği için günahlarımıza karşılık çarmıhta bu acılara katlanması gerekiyordu, o yüzden sesini etmedi. Yeşaya 53. bölümde gördüğümüz gibi yolunu şaşırmış bizler için İsa kuzu olarak sessizce ölüme gitti. Böylece Mesih yerimize acılara katlanarak hem en güzel örneği vermiş hem de uğruna çektiğimiz acıları şereflendirmiş oldu.

Kasım 21
KUTSAL EVLİLİK
1.Petrus 3:1:7
1-2  Bunun gibi, ey kadınlar, siz de kocalarınıza bağımlı olun. Öyle ki, kimileri Tanrı sözüne inanmasa bile, Tanrı korkusuna dayanan temiz yaşayışınızı görerek söze gerek kalmadan karılarının yaşayışıyla kazanılsınlar. 
3  Süsünüz örgülü saçlar, altın takılar, güzel giysiler gibi dışla ilgili olmasın. 
4  Gizli olan iç varlığınız, sakin ve yumuşak bir ruhun solmayan güzelliğiyle süsünüz olsun. Bu, Tanrı'nın gözünde çok değerlidir. 
5  Çünkü geçmişte umudunu Tanrı'ya bağlamış olan kutsal kadınlar da kocalarına bağımlı olarak böyle süslenirlerdi.
6  Örneğin Sara İbrahim'i ‹‹Efendim›› diye çağırır, sözünü dinlerdi. İyilik eder, hiçbir tehditten yılmazsanız, siz de Sara'nın çocukları olursunuz. 
7  Bunun gibi, ey kocalar, siz de daha zayıf varlıklar olan karılarınızla anlayış içinde yaşayın. Tanrı'nın lütfettiği yaşamın ortak mirasçıları oldukları için onlara saygı gösterin. Öyle ki, dualarınıza bir engel çıkmasın.
AÇIKLAMA: Şimdiye kadar Petrus, Tanrı’nın müsaadesiyle kurulmuş bütün kurumlara saygı gösterilmesi gerektiğini öğretti. Evlilik de istisna değildir! Aslında devletler ya da kilise bile olmadan önce evlilik vardı, böylece dünyanın en kadim kurumu sayılır. Ne yazık ki günümüzde evlilik post-modern erozyonuna uğruyor, yani kendini Tanrı’dan daha akıllı sanan insanlar evliliği yeniden formatlamaya çalışıyor. Kadın kadınla, erkek de erkekle evlenebiliyor... Rab bize merhamet eylesin. Gerçek şu ki, hoşumuza gitse de gitmese de ancak evlilik kurumunu ilk oluşturan Rab esas nasıl olması gerektiğini belirtebilir. Kutsal Kitap’ta bahsi geçen evlilik de o günkü şartlarda olan evliliği tavsiye etmek yerine, esas baştan beri Tanrı’nın insan için yarattığı orijinal evliliği öne sürüyordur. Rab önce erkeği yaratarak onu evlilikte baş ve sorumlu kıldı. Aynı günün sonunda Rab’bin yaratılış işini taçlandıran kadını da erkeğin eşi, yani eşdeğeri ve de tamamlayıcısı olarak yanına verdi. Tarih boyunca evlilikte pek çok yanlışlar olmuştur, özellikle erkekler çoğu zaman kadınları ezmiştir. O yüzden günümüzde bazı kadınlar intikam almaya çalışıyor. Rab’bin sözü ise bizi evliliğin orijinaline geri çağırıyor. Evliliğin esasında karşılıklı sevgi ve saygı var. Aynı zamanda kurulu bir düzen var çünkü ancak o zaman eşler sorun yaşamadan anlaşabiliyor.
	Düzen derken, Petrus’un de belirtiği gibi, kadınların kocalarına bağımlı olmaları gerek. Tabi bağımlı olmak demek, pas pas olmak demek değil, aksine Tanrı’nın düzenine saygılı olmak demek. Bu tutumu sergileyen kadın genellikle kocasının saygısını kazanır. Petrus’un dediğine göre bu özellikle kocası imanlı olmayan kadınlar için son derece önemlidir. Rab’bin Sözü’ne göre insanın eşi imanlı değilse onu Mesih’e kazanmak için içten bir çaba sarf etmelidir. Fakat bunu dır dır ederek değil, Tanrı korkusuna dayanan pak bir yaşantı sergileyerek ancak başarabilir. Kadınlar ezelden beri dış güzelliklerine çok meraklıdırlar. Kimisi süslü saçlara, kimisi altın takılara odaklanır ancak Petrus bundan daha önemli bir olaya odaklanmalarını ister, o da içsel güzelliktir. Elbette ki güzel giyinmenin hiç bir sakıncası yoktur ancak güzelliğimiz bir tek bundan ibaretse vay halimize! Petrus Rab’bin esas hoşlandığı güzelliği şöyle tarif eder: ‘sakin ve yumuşak bir ruh.’ Kutsal Kitap’ta İbrahim’in eşi Sara gibi hep övülen kadınlar bu şekilde süslenirlerdi. Yani kocalarına saygı duyarak Tanrı’nın beğenisini kazanırlardı.
	Son ayette Petrus kocalara yüklenir. Eşlerine son derece duyarlı bir şekilde yaklaşmaları gerektiğini buyurur. Bunun bir kaç sebebi var. Birincisi, kadın yapı itibarıyla ‘daha zayıf bir varlıktır’ dolayısıyla erkek onu korumak ve kayırmakla yükümlüdür. İkincisi, kadın erkekle yaşamın ortak mirasçısı olarak Tanrı’nın gözünde tamamen eşittir. Üçüncüsü, eğer erkek eşine gerekli saygı ve sevgi göstermiyorsa Rab onun dualarını kayda almayacaktır. Şimdi başa dönelim çünkü bazı bayanlar hemen itiraz edecek: Ne demek ‘daha zayıf’? Aslında bu bir gerçektir ki kadınlar bazı konularda erkeklerden daha çevik ama şunu da kabul edelim ki Rab erkeği fiziksel açıdan daha güçlü yarattı. Aynı zamanda burada ‘zayıf’ diye çevrilen kelime ‘zarif’ anlamına da gelir. Yani, güzel bir vazo düşünebilirsiniz. Böylece erkek sevdiği eşini içgüdüsel olarak korur ve kayırır, çünkü Tanrı bizi böyle tasarladı. Sonuç olarak erkek evliğin başı olsa da her yönden eşine bakmak ve el üstünde tutmak için uğraşmalı. Aklımızdaki kaygıları bir kenara atıp Tanrı’nın evlilik için tasarladığı bu orijinal tasarıya güvenirsek çok daha dirençli bir ilişkiye sahip olacağımız kesindir.

Kasım 22
KUTSAMA MİRASI
1.Petrus 3:8-22
8  Sonuç olarak hepiniz aynı düşüncede birleşin. Başkalarının duygularını paylaşın. Birbirinizi kardeşçe sevin. Şefkatli, alçakgönüllü olun. 
9  Kötülüğe kötülükle, sövgüye sövgüyle değil, tersine, kutsamayla karşılık verin. Çünkü kutsanmayı miras almak için çağrıldınız. 
10  Şöyle ki, ‹‹Yaşamdan zevk almak, İyi günler görmek isteyen, Dilini kötülükten, Dudaklarını yalandan uzak tutsun. 
11  Kötülükten sakınıp iyilik yapsın. Esenliği amaçlasın, ardınca gitsin. 
12  Çünkü Rab'bin gözleri Doğru kişilerin üzerindedir. Kulakları onların yakarışına açıktır. Ama Rab kötülük yapanlara karşıdır.›› 
13  İyilik yapmakta gayretli olursanız, size kim kötülük edecek? 
14  Doğruluk uğruna acı çekseniz bile, ne mutlu size! İnsanların ‹‹korktuğundan korkmayın, ürkmeyin.›› 
15  Mesih'i Rab olarak yüreklerinizde kutsayın. İçinizdeki umudun nedenini soran herkese uygun bir yanıt vermeye her zaman hazır olun. 
16  Yalnız bunu yumuşak huyla, saygıyla yapın. Vicdanınızı temiz tutun. Öyle ki, Mesih'e ait olarak sürdürdüğünüz olumlu yaşamı kınayanlar size ettikleri iftiradan utansınlar. 
17  İyilik edip acı çekmek -eğer Tanrı'nın isteği buysa- kötülük yapıp acı çekmekten daha iyidir. 
18  Nitekim Mesih de bizleri Tanrı'ya ulaştırmak amacıyla doğru kişi olarak doğru olmayanlar için günah sunusu olarak ilk ve son kez öldü. Bedence öldürüldü, ama ruhça diriltildi. 
19  Ruhta gidip bunları zindanda olan ruhlara da duyurdu. 
20  Bir zamanlar, Nuh'un günlerinde gemi yapılırken, Tanrı'nın sabırla beklemesine karşın bu ruhlar söz dinlememişlerdi. O gemide birkaç kişi, daha doğrusu sekiz kişi suyla kurtuldu. 
21 Bu olay vaftizi simgeliyor. Bedenin kirden arınması değil, Tanrı'ya yönelen temiz vicdanın dileği olan vaftiz, İsa Mesih'in dirilişiyle şimdi sizi de kurtarıyor. 
22  Göğe çıkmış olan Mesih Tanrı'nın sağındadır. Bütün melekler, yetkiler ve güçler O'na bağlı kılınmıştır.
AÇIKLAMA: Elçi Petrus zor şartlarda yaşayan, hatta kimi zaman Mesih uğruna baskı gören imanlılara yazıyordu o yüzden yine onları sabretmeye çağırır. Dahası sıkıntı çeken kardeşleri kenetlenip birlik içinde hareket etmeye çağırır. Aynı zamanda acı çekerken kin ve nefretle dolmak ya da kötülük ve sövgüyle karşılık vermek yerine her durumda alçakgönüllülüğü takınıp sevgiyle karşılık vermeleri gerektiğini söyler. Hatta Petrus bu tür durumlarda bu şekilde karşılık vermenin inancımıza has bir özellik, yani kutsal bir miras olduğunu belirtir. Nasıl yani? Normal insan baskı ve zülüm karşısında şiddetle karşılık verir. Ancak Mesih inanlısı başkalarını kötülemek ya da lanetlemek yerine en kötü şartlarda bile kutsamasını bilir. Bu gerçekten olağanüstü bir güç gerektirir. İşte Göksel Babamız’dan bize kalan kutsal bir mirastır bu. Çünkü nefretin üstüne nefretle gitmek ateşin üstüne ateşle gitmek gibi bir şey, böyle davrandığımızda alevleri söndüreceğimize büyük bir yangına sebep olabiliyoruz. O yüzden Petrus gerçekten sorunsuz ve zevkli bir hayat istersek, her tür kötülükten sakınmamız gerektiğini hatırlatır. Sonuç olarak Rab yapılan her şeyi görür ve yeri geldiğinde de gerekeni yapacaktır.
	Genellikle şunu diyebiliriz ki iyilik yapmakta gayretli olursak insanlarla pek sorun yaşamayız. Yine de özellikle inancımız uğruna zaman zaman sıkıntı çekersek bu bizim için büyük bir onur ve şereftir (Matta 5:10-12). Ancak yüreğimizde kötülüğe yer vermediysek hiç kaygılanmamıza gerek yok çünkü her şey Adil Yargıç'ın önünde açık ve çıplaktır. Bizim için önemli olan her daim vicdanımızı temiz tutmak ve yüreğimizi Mesih’in kutsal ellerine teslim etmektir çünkü O Rabbimizdir. Böyle yaşarsak insanlar bizdeki umudun nedenini merak edecekler. Sebebini sorduklarında da onları yanıtlamaya hazır olmalıyız. Yine de insanlarla inanç konusunda ateşli bir polemiğe girmemeye dikkat etmeliyiz. İnancımızı savunurken bile hep yumuşak huyla ve saygıyla karşılık vermeliyiz. Çünkü özellikle bu durumda insanlar kurduğumuz argümanlardan çok sergilediğimiz tutuma dikkat ediyorlar. Böylece inancımızın mantığını hemen çözemeseler bile olumlu tavrımızdan etkilenebilirler. En azında bize sürekli atılan iftiralara karşın ne kadar farklı bir yaşantı sürdürdüğümüzü kabul etmek zorunda kalacaklardır.
	Ardından Petrus bize yine Mesih’i örnek olarak gösterir. İsa dosdoğru bir hayat sürmesine karşı her tür iftiraya uğrayıp çarmıha gerildi. Ama üç gün sonra dirildiğinde tüm düşmanlarının sövgülerini boşa çıkarttı. Ayrıca bu sürede zindanda olan ruhlara bir şeyler duyurduğunu okuyoruz. Bunlar kim? Hemen sonraki ayette Petrus bu ruhların çok eskiden, Nuh’un döneminde Tanrı’ya başkaldırdıklarını söyler. Büyük olasılıkla bunlar Yaratılış 6. bölümde adı geçen ‘ilahi varlıklar’ yani günaha düşmüş meleklerdir. Yahuda 6. ayet aynı bu kötü ruhlar için şöyle der: ‘Yetkilerinin sınırı içinde kalmayıp kendilerine ayrılan yeri terk etmiş melekler...’ Anlaşılan tufandan önce bu melekler bir şekilde kadınlarla ilişkiye girerek insanlık soyunu kirlettiler o yüzden Rab onları çözülmez bağlarla bağlayıp karanlığa hapsetti. Mesih de çok eskiden Tanrı’nın kutsal değerleriyle alay eden bu ruhlara ölümden yenerek elde ettiği zaferi göstermek için yanlarına uğradı. Petrus bu sırada tufana değmişken bunu vaftize de benzetiyor. Nuh ve ailesi çağdaşlarının tüm sövgülerine katlanıp Rab’bin sözüne bağlı kaldıktan sonra ancak tufandan sağ salim kurtularak doğruluklarını kanıtlamış oldular. Benzer şekilde bizler de Mesih’in vaftiz buyruğuna uyduğumuzda pek çok baskıya maruz kalabiliyoruz, ancak şundan emin olabiliriz ki bir gün Rab doğruluğumuzu aydınlığa çıkaracaktır (Mezmur 37:6). Bunun garantisi de Mesih’in ta kendisidir. İsa her tür baskıya göğüs gererek çarmıha kadar gittiyse de şimdi Tanrı’nın sağındadır, ayrıca bütün göksel yetkiler ve güçler de O’na bağlı kılınmıştır.

Kasım 23
ACI ÇEKMEK
1.Petrus 4:1-19
 1  Mesih bedence acı çektiğine göre, siz de aynı düşünceyle silahlanın. Çünkü bedence acı çekmiş olan, günaha sırt çevirmiştir. 
2  Sonuç olarak, dünyadaki yaşamının geri kalan bölümünü artık insan tutkularına göre değil, Tanrı'nın isteğine göre sürdürür. 
3  İnanmayanların hoşlandıklarını yaparak sefahat, şehvet, sarhoşluk, çılgın eğlenceler, içki alemleri ve ilke tanımayan putperestlik içinde yaşayarak geçmişte harcadığınız günler yeter! 
4  İnanmayanlar, kendinizi onlarla birlikte aynı sefahat seline atmamanızı yadırgıyor, size sövüyorlar. 
5  Onlar, ölüleri de dirileri de yargılamaya hazır olan Tanrı'ya hesap verecekler. 
6  Çünkü ölüler bedence öbür insanlar gibi yargılansın, ama ruhça Tanrı gibi yaşasın diye Müjde onlara da bildirildi. 
7  Her şeyin sonu yakındır. Bu nedenle, sağduyulu olun ve dua etmek için ayık durun. 
8  Her şeyden önce birbirinizi candan sevin. Çünkü sevgi birçok günahı örter. 
9  Söylenmeksizin birbirinize konukseverlik gösterin. 
10  Her biriniz hangi ruhsal armağanı aldıysanız, bunu Tanrı'nın çok yönlü lütfunun iyi kâhyaları olarak birbirinize hizmet etmekte kullanın. 
11  Konuşan, Tanrı'nın sözlerini iletir gibi konuşsun. Başkalarına hizmet eden, Tanrı'nın verdiği güçle hizmet etsin. Öyle ki, İsa Mesih aracılığıyla Tanrı her şeyde yüceltilsin. Yücelik ve kudret sonsuzlara dek Mesih'indir! Amin.
12  Sevgili kardeşlerim, sınanmanız için size giydirilen ateşten gömleği, size garip bir şey oluyormuş gibi yadırgamayın. 
13  Tersine, Mesih'in acılarına ortak olduğunuz oranda sevinin ki, Mesih'in görkemi göründüğünde de sevinçle coşasınız. 
14  Mesih'in adından ötürü hakarete uğrarsanız, ne mutlu size! Çünkü Tanrı'nın yüce Ruhu üzerinizde bulunuyor.
15  Hiçbiriniz katil, hırsız, kötülük yapan ya da başkalarının işine karışan biri olarak acı çekmesin. 
16  Ama Mesih inanlısı olduğu için acı çeken, bundan utanç duymasın. Taşıdığı bu adla Tanrı'yı yüceltsin. 
17  Çünkü yargının, Tanrı'nın ev halkından başlayacağı an gelmiştir. Eğer yargılama önce bizden başlarsa, Tanrı'nın Müjdesi'ne kulak asmayanların sonu ne olacak? 
18  ‹‹Doğru kişi güçlükle kurtuluyorsa, Tanrısız ve günahlı kişiye ne olacak?›› 
19  Bunun için, Tanrı'nın isteği uyarınca acı çekenler, iyilik ederek canlarını güvenilir Yaradan'a emanet etsinler.
AÇIKLAMA: Petrus’un gününde olduğu gibi bugün de birçok insan acı çekmeyi bir tür ilahi ceza olarak algılar. Buna göre birinin başına kötü bir olay geldiyse, herhalde çok günah işlemiştir demek. Ama bu fikir gerçeği tam yansıtmıyor. Acı çekmek İblis tarafından yönetilen ve kötülük kaynayan bozuk bir dünyada yaşamanın doğal sonucudur. Yani bir açıdan kaçınılmaz ortak kaderimizdir diyebiliriz. İşte bu yüzden İsa Mesih tam insan olup bu acılı halimize ortak olmayı seçti, çünkü ancak bu şekilde Adem’den kalan ölüm zincirlerini parçalayarak kaderimizi değiştirebildi. İnsanlar normal şartlarda acıdan kaçar, Mesih ise bizim için bilerek isteyerek acıya katlandı. Bundan şu önemli ders öğreniyoruz ki günaha son vermek için acılarla yüzleşmek lazım. Çünkü çoğu zaman günahtan kaçınmak demek toplum tarafından hor görülmek ve dışlanmak demektir. Bizler, Mesih’in kutsallığıyla dünyanın karşısında durdukça bize karşı nefretleri artar. Hatta burada acı çekiyoruz diye, bazısı Tanrı’nın yargısına uğradığımızı da düşünüyor. Oysaki bizler öbür dünyada esenliğe kavuşmak için bu dünyada acıya razı oluyoruz. Onlar ise bu dünyada rahattırlar diye öldükten sonra sıkıntı yaşamayacaklarını sanıyorlar, ama bu korkunç bir yanılgıdır! Bizler günahın acısını bu dünyada yaşıyorsak da onlar Rab’bin önünde yargılandıktan sonra öbür dünyada ebedi bir acıya teslim edilecekler.
	İmansızla imanlı arasındaki en çarpıcı farklardan biri şu ki, imansız bu dünyadaki sefahati sürdürmek için uğraşırken bizler bundan sonra bizi bekleyen kutsal huzuru iple çekiyoruz. Onlar son gelmesin diye dua ederken, bizler bir an evvel son gelsin diye yalvarıyoruz. Dünyada kalan günlerimizi de ahlâksızlıktan oldukça uzak, kutsallık içinde geçirmeyi amaçlıyoruz. Başka insanları kullanıp kendi mutluluğumuz için çabalamak yerine esas birbirimize hizmet ederek Rab’bi hoşnut etmeye çalışırız. Bu yönde, kardeşlerimizi pekiştirmek için Kutsal Ruh’un bize bağışladığı ruhsal armağanlarımızı kullanmaya gayret etmeliyiz. Kutsal Kitap’a göre iman ettiğimizde Rab hepimize en az bir ruhsal yetenek veriyor (1.Korintliler 12:7). İncil’in başka bölümlerinde bu armağanların daha kapsamlı listesine rastlıyoruz ama burada Petrus öncellikle bu armağanları başkalarına hizmet etmek ve Rab’bin adını yüceltmek için özenle değerlendirmemiz gerektiğini vurgular. Çünkü Rab tüm hepimize bu lütfu gösterdi, biz de güvenilir birer kâhya olarak bu kutsal emanetleri kilisenin ortak yararı için kullanmaya dikkat etmeliyiz.
	Sonra Petrus bir daha acı çekme meselesine döner. Özellikle Mesih uğruna acı çektiğimizde şaşırmamamız gerektiğini söyler. Bunun birçok sebebini sıralar. Öncellikle imanımızın bu sıkıntılarla sınanarak ateşle arıtılmış altın gibi daha pak ve değerli bir hale geldiğini belirtir. Bu yüzden üzülmek yerine aslında acıların sonucunu düşünerek sevinmeliyiz (Yakup 1:2-4). Aynı zamanda özellikle doğruluk uğruna acı çektiğimizde Kutsal Ruh’un gücü ve esenliğiyle doluyoruz. Mesih uğruna zulme uğrayan nice imanlı o anda hissettikleri Ruh’un olağanüstü etkisine tanıklık etmiştir. Ayrıca Elçi Petrus imanlı olarak acı çekmenin belki en harika bir yönüne daha dikkatimizi çeker. O da şudur ki Mesih uğruna acı çektiğimizde O’nun kutsal acılarına ortak oluyoruz. Bundan daha büyük bir onur ve şeref olabilir mi? (Filipililer 3:10, Koloseliler 1:24). Sonuç olarak bu şekilde acıya katlanıyorsak etrafımızdaki insanlar ne derseler desinler hiç utanç duymamıza gerek yok. Bizler şimdilik bu acılara katlanıyorsak da Tanrı’nın nihai yargısından kurtulacağımızdan eminiz. Sonuç olarak özellikle bizler Mesih’in çocukları olduğumuz için bu dünyada acıdan daha büyük bir pay alıyorsak da üzülmeyelim çünkü tüm bunların yakında biteceğini ve ardından esas özlediğimiz sonsuz mutluluğun başlayacağını biliyoruz.

Kasım 24
ALÇAKGÖNÜLLÜ İMAN
1.Petrus 5:1-14
1-3  Bu nedenle aranızdaki ihtiyarlara, onlar gibi bir ihtiyar, Mesih'in çektiği acıların tanığı, açığa çıkacak olan yüceliğin paydaşı olarak rica ediyorum: Tanrı'nın size verdiği sürüyü güdün. Zorunluymuş gibi değil, Tanrı'nın istediği gibi gönüllü gözetmenlik yapın. Para hırsıyla değil, gönül rızasıyla, size emanet edilenlere egemenlik taslamadan, sürüye örnek olarak görevinizi yapın. 
4  Baş Çoban göründüğü zaman yüceliğin solmaz tacına kavuşacaksınız. 
5  Ey gençler, siz de ihtiyarlara bağımlı olun. Hepiniz birbirinize karşı alçakgönüllülüğü kuşanın. Çünkü, ‹‹Tanrı kibirlilere karşıdır, Ama alçakgönüllülere lütfeder.›› 
6  Uygun zamanda sizi yüceltmesi için, Tanrı'nın kudretli eli altında kendinizi alçaltın.
7  Bütün kaygılarınızı O'na yükleyin, çünkü O sizi kayırır. 
8  Ayık ve uyanık olun. Düşmanınız İblis kükreyen aslan gibi yutacak birini arayarak dolaşıyor. 
9  Dünyanın her yerindeki kardeşlerinizin de aynı acıları çektiğini bilerek imanda sarsılmadan İblis'e karşı direnin. 
10  Sizleri Mesih'te sonsuz yüceliğine çağıran ve bütün lütfun kaynağı olan Tanrı'nın kendisi kısa bir süre acı çekmenizden sonra sizi yetkinleştirip pekiştirecek, güçlendirip temellendirecektir. 
11  Kudret sonsuzlara dek O'nun olsun! Amin.
12  Kendisini güvenilir bir kardeş saydığım Silvanus aracılığıyla size kısaca yazmış bulunuyorum. Sizi yüreklendiriyor ve sözünü ettiğim lütfun Tanrı'nın gerçek lütfu olduğuna tanıklık ediyorum. Buna bağlı kalın. 
13  Sizler gibi seçilmiş olan Babil'deki kilise ve oğlum Markos size selam ederler. 
14  Birbirinizi sevgiyle öperek selamlayın. Sizlere, Mesih'e ait olan herkese esenlik olsun.
AÇIKLAMA: Kilisenin karşısında her zaman pek çok tehlike ve tuzak var. İblis bazen dışardan saldırır, bazen de içerden. Fakat içten gelen saldırılar dıştan gelen hücumlardan her zaman daha büyük tehlike arz ediyor. Bunun için Mesih imanlıları olarak aramızdaki kutsal birliği korumak için sürekli alçakgönüllülüğü takınıp İblis’in farklı oyunlarına karşı ayık ve uyanık olmamız gerekiyor (Efesliler 4:1-2). Petrus öncellikle kilisede önderlik yapan ihtiyarlara seslenir. Kilisenin ilk çağında topluluklar bir takım gözetmen tarafından yönetilirlerdi, bunlara ‘ihtiyar’ denirdi çünkü önderliğe atananlar olgun ve yaşça büyük insanlardı çoğu zaman. Burada aynı zaman Petrus’un alçakgönüllülüğünü de görebiliyoruz. Mesih’in en önemli havarisi olmasına karşın kendini kilisede önderlik yapan diğer ihtiyarlarla aynı seviyede tutuyor. Onlara kilise hizmetini içtenlik ve adanmışlıkla sürdürmeleri gerektiğini hatırlatıyor. Çünkü başında durdukları ‘sürü’ esas baş Çoban olarak tasvir ettiği İsa Mesih’e aittir. Yani önderler Tanrı’nın kutsal bir emanetine bakıyorlar o yüzden son derece dikkatli olmaları gerek. Aynı zamanda kilisenin üyeleri, özellikle genç olanların, önderlerin büyük sorumluluğunu düşünerek ihtiyarlara her açıdan bağımlı olmaları gerek. Neticede Tanrı kilisenin hem önderleri hem de diğer mensuplarından alçakgönüllülüğü talep eder. Rab’bin işlerinde başarılı olmak istiyorsak bu tarz yumuşak huylu bir tutum takınmak şarttır. Çünkü Tanrı kibirli bir insanı kullanamaz. Fakat kendimizi onun kutsal ellerine teslim edersek o zaman bizi değerlendirebilir.
	Sonra Petrus İblis tarafından gelen büyük tehlikelere odaklanır. Kilise İyi Çoban Mesih’in sürüsü ise İblis de kuzuları kapmak için gölgelerde saklanan ve fırsat kollayan aslandır. Aslan her zaman yalnız gezen ve sürüden uzaklaşan kuzulara yöneldiği gibi İblis aynı şekilde kendine çok güvenen ve başkaldıran imanlılara saldırır. O yüzden Rab’be ve topluluğuna sadık kalmak çok önemlidir. Tabi bazen Şeytan’ın bir tek bizimle uğraştığı düşüncesine kapılabiliriz, ama gerçek şu ki İblis yeryüzündeki tüm imanlılara saldırmak için sürekli fırsat arıyor. Fakat çarmıhta onun başını ezen İsa Mesih’e bağlı kaldığımız sürece Şeytan’ın üzerimize hiç bir yetkiye sahip olmadığını biliyoruz. O yüzden imanda dimdik durarak İblis’in tüm oyunlarına karşı direnebiliyoruz. Neticede bu kovalamacanın yakında biteceğini de biliyoruz. Çünkü Rab’bimiz İsa Mesih her an yeryüzüne dönecek ve Şeytanı bağlayacaktır (Vahiy 20:1-2). O zamana dek bu tehlikeli süreç boyunca Rab’bin lütfu bizi her daim pekiştirip yetkinleştiriyor. Çoğu zaman aslında bu sıkıntılar sayesinde Rab’be daha çok bağlanıp imanda büyüyoruz. O yüzden karanlık vadilerden geçsek de Rab’bimizin hikmetine güvenerek Çobanımızın gösterdiği yoldan devam ediyoruz.
	Mektubun son satırlarında Petrus muhtemelen mektubu yazan Silvanus kardeşin ismini zikrediyor. Özet olarak da okurları Rab’bin lütfuna yönlendirmeye çalıştığını belirtiyor. Petrus için imanlı hayat ‘lütuf’ sözüyle özetleniyor. Lütuf sıradan iyilik ya da merhametin de ötesinde bir şeydir. Lütuf demek hak ettiğimiz cezanın tersini almak demek. Petrus yeri geldiğinde Mesih’i inkar etti. Ama Rab onu yine de bağrına bastı ve hiç hak etmediği olağanüstü bir lütuf gösterdi. İmanlıları da Rab’bin bu harika lütfuna bağlı kalmalarını söyler. Sonra ‘oğlum’ dediği Markos’un selamlarını da gönderir. Markos, Barnaba’yla Pavlus’un üzerinde tartıştıkları gençtir, ne var ki sonradan adam olup Pavlus’un güvenini kazandığını görüyoruz (2.Timoteos 4:11) Yani Markos da Petrus gibi büyük bir lütuf gördü. Adını taşıyan İncil’in ikinci kitabını yazdığı biliniyor. Aslında ilk kilisenin kayıtlarında Markos’un kitabını Petrus’un önderliğinde yazdığını okuyoruz. Böylece Petrus ilk mektubun Rab’bin selametini dileyerek noktalar.

Kasım 25
GÖKSEL ÇAĞRI
2.Petrus 1:1-11
1  İsa Mesih'in kulu ve elçisi ben Simun Petrus'tan Tanrımız ve Kurtarıcımız İsa Mesih'in doğruluğu sayesinde bizimkiyle eşdeğer bir imana kavuşmuş olanlara selam! 
2  Tanrı'yı ve Rabbimiz İsa'yı tanımakla lütuf ve esenlik artan ölçüde sizin olsun.
3  Kendi yüceliği ve erdemiyle bizi çağıranın tanrısal gücü, kendisini tanımamız sonucunda yaşamamız ve Tanrı yolunda yürümemiz için gereken her şeyi bize verdi. 
4  O'nun yüceliği ve erdemi sayesinde bize çok büyük ve değerli vaatler verildi. Öyle ki, dünyada kötü arzuların yol açtığı yozlaşmadan kurtulmuş olarak, bu vaatler aracılığıyla tanrısal özyapıya ortak olasınız. 
5-7  İşte bu nedenle her türlü gayreti göstererek imanınıza erdemi, erdeminize bilgiyi, bilginize özdenetimi, özdenetiminize dayanma gücünü, dayanma gücünüze Tanrı yoluna bağlılığı, bağlılığınıza kardeşseverliği, kardeşseverliğinize sevgiyi katın. 
8  Çünkü bu niteliklere artan ölçüde sahip olursanız, Rabbimiz İsa Mesih'i tanımakta etkisiz ve verimsiz olmazsınız. 
9  Bu niteliklere sahip olmayan uzağı göremez, kördür. Eski günahlarından temizlendiğini unutmuştur. 
10  Bunun için, ey kardeşler, çağrılmışlığınızı ve seçilmişliğinizi kökleştirmeye daha çok gayret edin. Bunları yaparsanız, hiçbir zaman tökezlemezsiniz. 
11  Böylece Rabbimiz ve Kurtarıcımız İsa Mesih'in sonsuz egemenliğine girme hakkı size cömertçe sağlanacaktır. 
AÇIKLAMA: İkinci mektubuna başlarken Petrus yine kendini son derece mütevazı bir şekilde tanıtır. İman eden herkesi kendisiyle eşdeğer bir imana sahip olarak görür. Sonra bu imanın içini açmaya başlar. Sanılanın aksine sadece cehenneme gitmemek için iman etmiş değiliz. Esas Mesih’in yolundan ilerlemek ve sonucunda Tanrı’yı derinden tanımak için Rab’bin çağrısına yanıt vermişizdir. Şimdi Petrus bu serüveni harika bir şekilde tanımlamaya başlar. Öncellikle bizi çağıran göksel Babamızın bu engebeli yolda yürüyüp son istikametimize varmak için gereken her şey ile donattığını belirtir. Baştan beri Rab bizi elden tutup ileri götürecek vaatleri sağladı. Örneğin: Tüm ulusları öğrencileri olarak yetiştirmemizi buyuran İsa Mesih, sonuna dek bizimle birlikte olacağını da belirtti (Matta 28:18-20). Benzer şekilde yokluğunda bize Kutsal Ruh’u gönderip güçle donatacağına da söz verdi. Böylece bize verilen görevi tamamlamak için gerekli her şeye sahip olduğumuza emin olabiliriz. Yani hiç kimse, ‘Ben Rab’bi daha iyi tanımak ve yolunda ilerlemek istiyordum ama gerekli desteği bulamadım’ diyemeyecektir, çünkü Rab gereken her şeyi verdi bile. Sonuç olarak iman eden tüm hepimiz Rab’bin vaatlerine tutunarak ‘tanrısal özyapıya’  ortak olabiliriz. Peki ‘tanrısal özyapı’ derken neyi kastediyor? Elbette ki hiç birimiz, ne kadar imanlı olursak olalım, Tanrı’ya eş ya da ortak olmayacağız. Ancak baştan beri bizi kendi kutsal benzeyişinde yaratan Tanrı her yönden kutsallığına yeniden bürünmemizi istiyor (1.Petrus 1:15-16). Böylece hedefimiz her zaman Tanrı’yı daha derinden tanıyarak kutsallığına ortak olmalıdır. Çünkü bizi esas bunun için, yani çocukları olalım diye yarattı (2.Korintliler 6:18-7:1).
	İlerleyen ayetlerde Petrus tanrısal özyapıya ortak olmanın sürecini adım adım anlatır. İlk adım her türlü gayreti göstermektir. Bunu içtenlikle arzulamalıyız ve uğruna her tür emek vermeye hazır olmalıyız. Ama gayret kendi başına yeterli değil, erdem ve bilgi de gerek. Yani doğru karakter ve doğru enformasyon da gereklidir. Bir yandan Mesih’in karakteristik özelliklerini özümsemeliyiz, öbür yandan Rab’bin Sözü’nden beslendiğimize de emin olmalıyız. Yine de bu konularda gayretli olmak yeterli değil, ilerleyen zaman özdenetim de gereklidir. Doğru bildiğimiz şeyleri tutarlı bir şekilde hayatımızda uygulamak büyük sabır ve cesaret ister. Bunun için de dayanma gücü gereklidir. İblis’e karşı iki üç kez değil her defasında direnebilmek için Rab’bin gücüne ihtiyacımız var. Ancak güçlenmeye başladığımızda dikkat etmeliyiz, çünkü kendi gücümüze güvenmeye başladığımız andan itibaren çok kolay yıkılabiliriz (bkz. 1. Korintliler 10:12). O yüzden Tanrı yoluna bağlılık şarttır. Buradaki kelime aynı zamanda ‘Tanrı’ya yaraşır’ olmak demek. Hayatımızın her alanında Tanrı’ya yakışır davranışlar ve tutumlar sergilemek demek. Tabi kuru bir dindarlıktan çok öte, bu Tanrı’yla içten, samimi ve şeffaf bir ilişki demek. Tanrı’yı bu şekilde sevmeyi öğrendik mi, kardeşlerimizi de sevmeyi öğrenebiliriz. Sonuç olarak bu serüvenin nihai amacı da sevgi olan Tanrı’nın en temel niteliği olan sevgiye kavuşmaktır. İşte Petrus’un tarif ettiği bu merdivenden çıktığımızda Tanrı’nın bizim için öngördüğü kutsal özyapıya ortak olmaya adım adım yaklaşıyoruz.
Aynı zamanda bu kutsal değerlere sahip olduğumuzda imanda gerçekten etkili ve verimli olmaya başlıyoruz. Öte yandan ruhsal olarak körelip gittikçe geriliyoruz. Halen eski günahların içinde debelenip gidiyorsak Mesih’in yolunda pek yol kat etmediğimi anlamalıyız. Oysaki Rab bizi bu zincirlerden kurtarmak için geldi. Bu nedenle Rab’bin bizdeki çağrısını ve seçimini etkinleştirmek için gayret etmeliyiz. Yoksa bir gün Mesih’in karşısına çıktığımızda bize sunduğunu ve boşuna harcadığımız bunca lütuf ve olanak için derin bir utanç ve üzüntü duyacağız. O halde daha vakit varken kutsal inancımızda köklenmeye ve kutsal Rab’bimize yaraşır meyveler yetiştirmeye bakalım.

Kasım 26
KESİN SÖZLER
2.Petrus 1:12-21
12  Onun için, her ne kadar bunları biliyorsanız ve sahip olduğunuz gerçekle pekiştirilmişseniz de, bunları size her zaman anımsatacağım.
13  Bu bedende yaşadığım sürece bunları anımsatarak sizi gayrete getirmeyi doğru buluyorum. 
14  Rabbimiz İsa Mesih'in bana bildirdiği gibi, bedenden ayrılışımın yakın olduğunu biliyorum. 
15  Ben bu dünyadan göçtükten sonra da bunları sürekli anımsayabilmeniz için şimdi her gayreti göstereceğim. 
16  Rabbimiz İsa Mesih'in kudretini ve gelişini size bildirirken uydurma masallara başvurmadık. O'nun görkemini gözlerimizle gördük. 
17  Mesih, yüce ve görkemli Olan'dan kendisine ulaşan sesle, ‹‹Sevgili Oğlum budur, O'ndan hoşnudum›› diyen sesle Baba Tanrı'dan onur ve yücelik aldı. 
18  Kutsal dağda O'nunla birlikte bulunduğumuz için gökten gelen bu sesi biz de işittik. 
19  Peygamberlerin sözleri bizim için daha büyük kesinlik kazandı. Gün ağarıp sabah yıldızı yüreklerinizde doğuncaya dek, karanlık yerde ışık saçan çıraya benzeyen bu sözlere kulak verirseniz, iyi edersiniz.
20  Öncelikle şunu bilin ki, Kutsal Yazılar'daki hiçbir peygamberlik sözü kimsenin özel yorumu değildir. 
21  Çünkü hiçbir peygamberlik sözü insan isteğinden kaynaklanmadı. Kutsal Ruh tarafından yöneltilen insanlar Tanrı'nın sözlerini ilettiler.
AÇIKLAMA: Bu mektup Petrus’un son sözlerini içerir. Ne var ki vasiyetini yazarken mutsuz ya da umutsuz bir tablo çizmiyor. Yıllar önce Celile’de sıradan bir balıkçı olarak başlayan Petrus şimdi artık İmparatorluğun başkenti olan Roma’dan yazıyor. Mesih’i ilk tanıyıp ardından gitmeye karar verdiğinden beri hayatı hep maceralar ve harikalarla dolup taştı. Ama Mesih’i izlemek hiç de kolay olmadı. Kendisi gibi iman edenlerle beraber hep sıkıntılara maruz kaldı, yine de geriye baktığında pişmanlık duymadığı gibi geleceğe bakışı açısı da son derece parlak ve ümitlidir. Şimdi de son satırlarını yazan Petrus İsa Mesih’ten emanet aldığı müjdeyi sona kadar duyurmayı ve pekiştirmeyi borç biliyor. Aslında hayatının sonuna yaklaştığının farkındadır, nitekim Mesih beraber geçirdikleri son günlerde nasıl bir ölümle Rab’bi yücelteceğini söyledi bile (Yuhanna 21:18). Ama bu Petrus için bir son değil, aksine harika bir başlangıçtır. O yüzden buradaki hayatını çadırda yaşayan göçebelere benzetir, ama ölümden sonra artık gerçek ve ebedi evine kavuşacaktır. Petrus kendini bu dünyaya ait hiç hissetmiyordu, tersine bu dünyada gurbette yaşayan bir yabancı olarak görüyordu (1.Petrus 1:17, 2:11). Böylece bir an evvel bu dünyadan göçüp Rab’bin yanına gitmeyi iple çekiyordur.
Tabi birçok kişi Petrus’un bu ‘kesin’ bakışını eleştirebilir; ölümden sonra Rab’bin yanına gideceğine nasıl bu kadar emin olabilir? O yüzden Petrus bu inancının bir takım uydurma masallara dayanmadığını hatırlatır. Bir kere Petrus kendi gözleriyle Mesih’i tüm görkemiyle görme fırsatına sahipti. Günün birinde İsa en yakın üç öğrencisini yanına alıp yüksek bir dağa çıktı. Orada onlar uyuklarken Mesih’in görünümü değişti (Matta 17). Uyandıklarında İsa’nın Musa ve İlyas’la konuştuğuna şahit oldular. Buna çok şaşıran Petrus onları alıkoymaya çalıştı, ama tam o sırada koyu bir bulut etraflarını sardı ve gökten gelen bir ses ‘Sevgili Oğlum budur, O’ndan hoşnudum!’ diye seslendi. İşte Petrus yine burada bu görkemli manzaraya ve ilahi sözlere bizzat şahit olduğunu belirtir. Bu yüzden Petrus başta dediği gibi, bir takım rivayetlere inanarak bu yola inanmadığını söyleyebilir. Onun için Mesih’le ilgili bu gerçekler büyük bir kesinlik kazanmıştı.
Bunun bir boyutu daha vardı ki Mesih’in hayatıyla ilgili peygamberlerin çok önceden kayda geçirdikleri onlarca ön bildiriler de vardı. Yahudi olarak Petrus bu peygamberlik sözleri çocukluğundan beri duyuyordu. Şimdiyse bu sözlerin Mesih’in hayatında açık ve net bir şekilde gerçekleştiğini belirtiyor. Dahası Petrus peygamberlerin yazdığı bunca sözlerin üstün bir zekânın ürünü ya da tesadüf sonucu olmadığını da vurguluyor. Çünkü yazılan bu sözler yazan ya da konuşan peygamberlerin kendi yorumları değildi. Nitekim onlar kendi istekleriyle konuşmuyorlardı, aksine onlar Kutsal Ruh’un etkisi altında kalarak Tanrı’dan konuşuyorlardı. Burada Kutsal Ruh tarafından ‘yönetildiler’ sözü, aslında antik dünyada rüzgâr tarafından sürüklenen gemiler için kullanılırdı. Böylece Rab’bin sözlerini ileten peygamberler bir kere Kutsal Ruh’un verdiği güç ve ilhamla sesleniyorlardı.  İşte bu yüzden Kutsal Kitap’ta geçen sözler için ‘Tanrı’nın Sözü’ diyebiliyoruz çünkü esas konuşan Tanrı’ydı, peygamberler ise sadece birer alet olarak görev görüyorlardı. Sonuç olarak Petrus tüm bunlara dayanarak bu sözlerin büyük ‘kesinlik’ kazandığını söyleyebiliyor. İşte biz de Petrus ile sabahyıldızı gibi doğmak üzere olan bu sözlerin görkemini daha şimdiden imanla görmeye başlayabiliyoruz.

Kasım 27
SAHTEKÂRLARA DİKKAT!
2.Petrus 2:1-22
1  Ama İsrail halkı arasında sahte peygamberler vardı; tıpkı sizin de aranızda yanlış öğreti yayanlar olacağı gibi. Bunlar kendilerini satın alan Efendi'yi bile yadsıyarak gizlice aranıza yıkıcı öğretiler sokacaklar. Böyleleri kendi başlarına ani bir yıkım getirecek. 
2  Birçokları da onların sefahatine kapılacak. Onların yüzünden gerçeğin yoluna sövülecek. 
3 Açgözlülüklerinden ötürü uydurma sözlerle sizi sömürecekler. Onlar için çoktan beri verilmiş olan yargı gecikmez. Onları bekleyen yıkım da uyuklamaz. 
4  Tanrı günah işleyen melekleri esirgemedi; onları cehenneme atıp karanlıkta zincire vurdu. Yargılanıncaya dek orada tutulacaklar. 
5  Tanrı eski dünyayı da esirgemedi. Ama tanrısızların dünyasına tufanı gönderdiğinde, doğruluk yolunu bildiren Nuh'u ve yedi kişiyi daha korudu. 
6  Sodom ve Gomora kentlerini yakıp yıkarak yargıladı. Böylece tanrısızların başına geleceklere bir örnek verdi. 
7  Ama ilke tanımayan kişilerin sefih yaşayışından azap duyan doğru adam Lut'u kurtardı. 
8  Çünkü onların arasında yaşayan bu doğru adam, görüp işittiği yasa tanımaz davranışlar yüzünden doğru yüreğinde her gün ıstırap çekerdi. 
9-10  Görülüyor ki Rab kendi yolunda yürüyenleri karşılaştıkları denemelerden nasıl kurtaracağını bilir. Doğru olmayanları, özellikle benliğin yozlaşmış tutkuları ardından giden ve yetkisini hor görenleri cezalandırarak yargı gününe dek nasıl alıkoyacağını da bilir. Bu küstah, dikbaşlı kişiler yüce varlıklara sövmekten korkmazlar. 
11  Oysa melekler bile, güç ve kudrette daha üstün oldukları halde bu varlıkları Rab'bin önünde söverek yargılamazlar. 
12  Ama anlamadıkları konularda sövüp sayan bu kişiler, içgüdüleriyle yaşayan, yakalanıp boğazlanmak üzere doğan, akıldan yoksun hayvanlar gibidir. Hayvanlar gibi onlar da yıkıma uğrayacaklar. 
13  Ettikleri haksızlığa karşılık zarar görecekler. Gündüzün zevk alemlerine dalmayı eğlence sayarlar. Birer leke ve yüzkarasıdırlar. Sizinle yiyip içerken kendi hilelerinden zevk alırlar. 
14  Gözleri zinayla doludur, günaha doymazlar. Kararsız kişileri ayartırlar. Yüreği açgözlülüğe alıştırılmış lanetli insanlardır. 
15  Haksızlıkla elde ettiği kazancı seven Beor oğlu Balam'ın yolunu tutarak doğru yolu bırakıp saptılar. 
16  Balam işlediği suçtan ötürü azarlandı. Konuşamayan eşek, insan diliyle konuşarak bu peygamberin çılgınlığına engel oldu. 
17  Bu kişiler, susuz pınarlar, fırtınanın dağıttığı sis gibidirler. Onları koyu karanlık bekliyor. 
18  Çünkü yanlış yolda yürüyenlerden henüz kurtulanları, boş ve kurumlu sözler söyleyerek benliğin tutkularıyla, sefahatle ayartırlar. 
19  Onlara özgürlük vaat ederler, oysa kendileri yozlaşmışlığın kölesidirler. Çünkü insan neye yenilirse onun kölesi olur. 
20  Rab ve Kurtarıcı İsa Mesih'i tanımakla dünyanın çirkefliğinden kurtulduktan sonra yine aynı işlere karışıp yenilirlerse, son durumları ilk durumlarından beter olur.
21  Çünkü doğruluk yolunu bilip de kendilerine emanet edilen kutsal buyruktan geri dönmektense, bu yolu hiç bilmemiş olmak onlar için daha iyi olurdu. 
22  Şu gerçek özdeyiş onların durumunu anlatıyor: ‹‹Köpek kendi kusmuğuna döner››, ‹‹Domuz da yıkandıktan sonra çamurda yuvarlanmaya döner.››
AÇIKLAMA: Şimdi, Rab’bin kesin sözleri ve net gerçeklerini dile getirdikten sonra Petrus aynı zamanda İblis’in çıkartacağı yalancı ve sahte öğretmenlere karşı da uyarmak istiyor. Çünkü nerede Tanrı harika işler yaparsa, çok geçmeden Şeytan da oraya sokulup ortalığı karıştırmaya çalışır. Bunu çok eskiden beri yapıyordur; bunu İsrail’in tarihinde çok net bir şekilde görebiliyoruz. Kilise’nin tarihinde de çok erken bir tarihten beri görülmeye başlandı. O yüzden Mesih öğrencilerini bu konuda çok açık ve net bir şekilde uyardı (Matta 24:11, 23-26). Dahası İncil’in en son yazılan bölümlerinde de bu tür uyarılar bir çok defa gündeme geliyor (1.Yuhanna 4:1-6, Yahuda). Bu tür sahtekârlar önce kendilerini harika bir imanlı süsü verirler ama sonrasında kilise topluluğunu içten yıkmaya çalışırlar. Temel sorunları şudur, Mesih İsa’yı hiç bir zaman tam olarak Rab diye kabul etmiyorlar. Halen kendi egolarını, başta gizliden de olsa ön planda tutuyorlar. Başta inanıyor gibi davransalar da zamanla Rab’bin Sözü’ne ters düşen öğretiler yaymaya başlarlar. Tabi bir süre sonra bu öğretilerin sahte olup yıkıcı düşüncelere ve ahlâksız davranışlara yol açtığı anlaşılacak, ancak o zaman peşlerine düşenler için çok geç olacak çünkü hep birlikte yıkıma sürüklenecekler. Bu olayın en kötü yan etkilerinden biri de şudur ki, kilisenin içinden kopan bu tür sahtekârlar yüzünden birçok insan Rab’bin halkını ve sözüne sövüyordur. Ama bu tür insanlara karşı Rab’bin yargısı kesin ve pek gecikmez.
İlerleyen ayetlerde Petrus bu konuyla alakalı Kutsal Kitap’ta geçen pek çok örnek sıralamaya başlar. İlk başta tufan öncesinde Yaratılış 6. bölümde geçen bir olay vardır. Anlaşılan o dönemde İblis’in peşinden gelen bazı melekler (Tanrı oğulları denen varlıklar) insanlarla bir tür ahlâksız ilişkiler kurarak büyük çaplı ciddi bazı bozukluklara neden olmuşlardı. Öyle ki Rab’bin bütün insanları yıkmaktan başka bir çaresi kalmamıştı. Belirlenmiş sınırları aşan bu düşmüş melekler dolayısıyla koyu karanlıkta zincire vurulmuşlardı (1.Petrus 3:19-20, Yahuda 6). Ardından Rab tüm dünyayı büyük bir tufanla yargıladı ve bir tek Nuh’la ailesi kurtuldu. Daha sonra İbrahim’in döneminde Rab korkunç bir sefahate kapılan Sodom ve Gomora kentlerini de gökten yağan ateş ve kükürtle yıktı (Yaratılış 19). O sırada aralarında yaşayan Lut kendi içinde korkunç bir vicdan azabı çekiyordu. Ama İbrahim’in yalvarması sonucunda Rab o bölgedeki şehirleri yıkmadan önce Lut’u ve çocuklarını kurtardı. Bundan şunu öğreniyoruz ki Rab yeri geldiğinde kötüleri yargıladığı gibi kendisine bağlı kalmaya çalışanları da kurtarmasını bilir.
Sonra Petrus aramıza sızmaya çalışan sahte öğretmenleri ayıklamamız için birçok temel özelliklerini sıralamaya başlar. Onlar öncellikle bencil, açgözlü ve dik başlı kişilerdir. Her şeyden önce kendilerini dilleriyle ele verirler çünkü genellikle övüngen ve küstah sözler sarf ederler. Kimi zaman göksel varlıklara söver, kimi zaman başkalarını yerden yere vurur ve imanlıları da yargılayıp dururlar. Petrus onları akılsız ve vahşi hayvanlara benzetir. Onlar için ahlâksızlık bir tür eğlencedir, gözleri pisliğe doymaz ve mümkün mertebede başkalarını da beraberlerinde aşağıya çekmeye çalışırlar. Bu anlamda Çölde Sayım 22-25 bölümlerinde adı geçen Balam’a benziyorlar. Rab’bin halkını lanetleyemeyeceğini anladıktan sonra Balam onları başka türlü Moav’ın kızlarıyla ahlaksızlığa çekmeye başardı (31:16). Sahtekârlara dönerek Petrus onları susuz pınarlara benzetir. İnsanlara özgürlük vaat ederler, oysa kendileri ahlaksızlığın kölesidirler. Acı gerçek şudur ki bu tür insanlar kendi yalanlarının tutsaklarıdırlar. Kendi kusmuğuna dönen köpekler gibi aynı pislik içinde debelenip dururular. Bir zamanlar Rab’bi bir şekilde tanışmışlarsa da kendi egolarına uyarak topluluktan koptuktan sonra beraberlerinde başkalarını da uzaklaştırmaya çalışırlar. O yüzden bu tehlikeye karşı hep ayık ve uyanık olmamız gerek.

Kasım 28
SON GÜNLER
2.Petrus 3:1-18
1  Sevgili kardeşler, şimdi bu benim size yazdığım ikinci mektuptur. Her iki mektubumda da bu konuları anımsatarak temiz düşüncelerinizi uyandırmaya çalıştım. 
2  Öyle ki, kutsal peygamberlerin çok önceden söylediği sözleri ve Kurtarıcımız Rab'bin elçileriniz aracılığıyla verdiği buyruğu anımsayasınız. 
3-4  Öncelikle şunu bilmelisiniz: Dünyanın son günlerinde kendi tutkularının ardından giden alaycı kişiler türeyecek. Bunlar, ‹‹Rab'bin gelişiyle ilgili vaat ne oldu? Atalarımızın ölümünden beri her şey yaratılışın başlangıcında olduğu gibi duruyor›› diyerek alay edecekler. 
5  Ne var ki, göklerin çok önceden Tanrı'nın sözüyle var olduğunu, yerin sudan ve su aracılığıyla şekillendiğini bile bile unutuyorlar. 
6 O zamanki dünya yine suyla, tufanla mahvolmuştu. 
7  Şimdiki yer ve göklerse ateşe verilmek üzere aynı sözle saklanıyor, tanrısızların yargılanarak mahvolacağı güne dek korunuyorlar. 
8  Sevgili kardeşlerim, şunu unutmayın ki, Rab'bin gözünde bir gün bin yıl, bin yıl bir gün gibidir. 
9  Bazılarının düşündüğü gibi Rab vaadini yerine getirmekte gecikmez; ama size karşı sabrediyor. Çünkü kimsenin mahvolmasını istemiyor, herkesin tövbe etmesini istiyor. 
10  Ama Rab'bin günü hırsız gibi gelecek. O gün gökler büyük bir gürültüyle ortadan kalkacak, maddesel öğeler yanarak yok olacak, yer ve yeryüzünde yapılmış olan her şey yanıp tükenecek. 
11-12  Her şey böylece yok olacağına göre, sizin nasıl kişiler olmanız gerekir? Tanrı'nın gününü bekleyip o günün gelişini çabuklaştırarak kutsallık içinde yaşamalı, Tanrı yolunu izlemelisiniz. O gün gökler yanarak yok olacak, maddesel öğeler şiddetli ateşte eriyip gidecek. 
13  Ama biz Tanrı'nın vaadi uyarınca doğruluğun barınacağı yeni gökleri, yeni yeryüzünü bekliyoruz. 
14  Bunun için, sevgili kardeşlerim, mademki bunları bekliyorsunuz, Tanrı'nın önünde lekesiz, kusursuz ve barış içinde olmaya gayret edin. 
15  Sevgili kardeşimiz Pavlus'un da kendisine verilen bilgelikle size yazdığı gibi, Rabbimiz'in sabrını kurtuluş fırsatı sayın. 
16  Pavlus bütün mektuplarında bu konulardan böyle söz eder. Mektuplarında güç anlaşılan bazı yerler var ki, bilgisiz ve kararsız kişiler, öbür Kutsal Yazılar'ı olduğu gibi bunları da çarpıtarak kendi yıkımlarını hazırlıyorlar. 
17  Bu nedenle, sevgili kardeşlerim, ilke tanımayan kişilerin aldatmasıyla sürüklenip kararlılığınızdan sapmamak için bunları önceden bilerek sakının. 
18  Öte yandan Rabbimiz ve Kurtarıcımız İsa Mesih'in lütfunda ve O'nu tanımakta ilerleyin. Şimdi ve sonsuza dek O'na yücelik olsun! Amin.
AÇIKLAMA: Son bölüme gelince Petrus geleceğe yönelik bazı uyarılar verir. Onun bakış açısından ‘son günler’ gelmiş bile, çünkü İsa Mesih her an geri dönecektir. Peki, son günlerde neler bekleyebiliriz? İsa Mesih bu konuyla ilgili öğrencilerine pek çok ayrıntı verdi (Matta 24-25). Burada Petrus özellikle ortaya çıkacak alaycılara odaklanır. Bu mektubu yazarken Mesih’in göğe alınışından yaklaşık 30 sene geçmişti ve birçok insan ‘Hani İsa ne oldu, neden dönmedi?’ diyerek alay etmeye başladı bile. Bunlar bir önceki bölümde adı geçen sahtekârlardı. Petrus, dünyanın başına gelen ilk büyük yargıyı hatırlatarak cevap verir. Başta evreni harika bir şekilde yaratan Tanrı bir süre sonra günahtan dolayı bozulan tüm dünyayı büyük bir tufanla yargılamak zorunda kaldı. O zaman Rab dünyayı bir daha suyla yıkmayacağına söz verdi, fakat son günlerde Rab dünyayı ateşle yargılayacağını belirtir (Yeşaya 66:15). Yine birçok kişi, ‘Rab’bin yargısı neden bu kadar gecikiyor’ diye merak edebilir. Bu konuda Petrus Rab’bin ‘zaman’ kavrayışı bizimkinden ne denli farklı olduğunu hatırlatır. Tüm evreni yaratan Tanrı gidişatını belirleyen zamanı da düzenledi, dolayısıyla kendisinin buna bağlı olması söz konusu değil, çünkü O hepsinin çok üstündedir. Rab için bir gün ile bin gün arasında bir fark yoktur; çünkü O ezelden ebede sınırsız bir varlıktır. Şu anda yargısını göstermekte gecikiyor gibi görünse de bunu esas daha çok insanın kurtulması için yapıyordur. Çünkü O’nun en derin arzusu insanların gerçeğin bilincine kavuşup kurtulmalarıdır (1.Timoteos 2:4).
	Yine de sona geldiğimizde birçok insanın şaşıp kalacağı kesindir. Petrus, Mesih’in de belirttiği gibi ikinci gelişinde bir ‘hırsız’ gibi habersiz ve aniden geleceğini belirtir (Luka 12:39-40). Dünyaya döndüğünde İsa Mesih kendisine karşı gelmiş tüm hasımlarını yargılayacak ve yeryüzünde mutlak egemenliğini kuracaktır (Vahiy 19). Bunun ardından Rab gökyüzünde ‘beyaz tahtını’ kurarak son yargısını ortaya koyacaktır. Petrus burada Rab’bin yargısının bu son aşamasına odaklanır. O zaman yaratılan bütün evren ateşle yok edilecektir. Yalnızca Rab’be iman edenler yeni gök ve yeryüzüne kavuşacaktır. Ama Petrus için mühim olan esas bunun pratik boyutu. Bu hayatta gördüğümüz ve sahip olduğumuz her şey bu şekilde aniden yok olacaksa o zaman nasıl yaşamalıyız? Esas neye değer vermeliyiz? Neler peşinde koşmalıyız? Önemli olan Rab’be yaraşır kutsal birer yaşantı sergilemektir. Çünkü İncil’in belirttiği gibi ‘Kutsallığa sahip olmadan kimse Rab’bi göremeyecektir’ (İbraniler 12:14). Bunun ilginç yanı şu ki bizler Rab’bin yolunu izledikçe ve kutsal işlerini sergiledikçe O’nun dönüşünü bir şekilde çabuklaştırmış oluruz.
	Sonuç olarak Rab’bin görkemli dönüşünü beklerken bizler barış ve kutsallık için yaşamaya gayret etmeliyiz ki Mesih geldiğinde bizlerde yücelik bulsun. Bazıları gibi sabırsızlığa kapılmak yerine bu dünyada bize bağışlanan her günü başkalarını Mesih’in lütfuna çağırmak için değerlendirmeliyiz (Koloseliler 4:5). En büyük arzumuz daha fırsat varken bir can daha kurtarmak olmalıdır. Son ayetlerde Petrus Elçi Pavlus’un yazılarına da değinir. İlginç olan şu, Petrus Pavlus’un yazdığı mektupları peygamberlerin çok önceden yazdıkları sözlerle bir tutuyor. Yani daha çok erken bir tarihte Petrus elçilerin yazdığı sözleri Tanrı’nın sözü olarak kabul ettiğini gösteriyor. Son satırlarda Petrus yine okurlarını Rab’be bağlı kalmaya çağırır. Sona kadar İblis’in pek çok oyunu ve yalanı olacak. Bunlardan kurtulmanın tek yolu Rab’bimiz İsa Mesih’i tanımakta günbegün ilerlemektir. Bizler Mesih’in sözüne bağlı kaldıkça düşmanımızın yalanlarının bize kök salması imkânsız. O yüzden bizler de sona kadar Rab’bin lütfuna tutunarak mücadele vermeliyiz.
Kasım 29
YAŞAM YOLU
Mezmur 139
1  Ya RAB, sınayıp tanıdın beni. 2  Oturup kalkışımı bilirsin, Niyetimi uzaktan anlarsın. 3  Gittiğim yolu, yattığım yeri inceden inceye elersin, Bütün yaptıklarımdan haberin var. 4  Daha sözü ağzıma almadan, Söyleyeceğim her şeyi bilirsin, ya RAB. 5  Beni çepeçevre kuşattın, Elini üzerime koydun. 6  Kaldıramam böylesi bir bilgiyi, Başa çıkamam, erişemem. 7  Nereye gidebilirim senin Ruhun'dan, Nereye kaçabilirim huzurundan? 8  Göklere çıksam, oradasın, Ölüler diyarına yatak sersem, yine oradasın. 9  Seherin kanatlarını alıp uçsam, Denizin ötesine konsam, 10  Orada bile elin yol gösterir bana, Sağ elin tutar beni. 11  Desem ki, ‹‹Karanlık beni kaplasın, Çevremdeki aydınlık geceye dönsün.›› 12  Karanlık bile karanlık sayılmaz senin için, Gece, gündüz gibi ışıldar, Karanlıkla aydınlık birdir senin için. 13  İç varlığımı sen yarattın, Annemin rahminde beni sen ördün. 14  Sana övgüler sunarım, Çünkü müthiş ve harika yaratılmışım. Ne harika işlerin var! Bunu çok iyi bilirim. 15  Gizli yerde yaratıldığımda, Yerin derinliklerinde örüldüğümde, Bedenim senden gizli değildi. 16  Henüz döl yatağındayken gözlerin gördü beni; Bana ayrılan günlerin hiçbiri gelmeden, Hepsi senin kitabına yazılmıştı. 17  Hakkımdaki düşüncelerin ne değerli, ey Tanrı, Sayıları ne çok! 18  Kum tanelerinden fazladır saymaya kalksam. Uyanıyorum, hâlâ seninleyim. 19  Ey Tanrı, keşke kötüleri öldürsen! Ey eli kanlı insanlar, uzaklaşın benden! 20  Çünkü senin için kötü konuşuyorlar, Adını kötüye kullanıyor düşmanların. 21  Ya RAB, nasıl tiksinmem senden tiksinenlerden? Nasıl iğrenmem sana başkaldıranlardan? 22  Onlardan tümüyle nefret ediyor, Onları düşman sayıyorum. 23  Ey Tanrı, yokla beni, tanı yüreğimi, Sına beni, öğren kaygılarımı. 24  Bak, seni gücendiren bir yönüm var mı, Öncülük et bana sonsuz yaşam yolunda!
AÇIKLAMA: Çoğumuz yaşamın değerli olduğuna inanıyoruz ama herkes öyle düşünmüyor. Bazısı için bizler genetik bir kazanın sonucunda ortaya çıktık dolayısıyla nasıl yaşadığımızın pek bir önemi yoktur. Başkalarına göre hayatımızın belirli bir amacı yoktur, yani kendi kendimize ne için yaşayacağımızı belirlemeliyiz. Kutsal Kitap ise bu düşünceleri reddeder. RAB’bin sözüne göre yaşamımız Tanrı tarafından bağışlamış kutsal bir emanettir. Dahası Tanrı’nın her birimiz için özel bir planı ve amacı vardır. Bu mezmur Tanrı’nın daha doğmamış insana dahi ne kadar değer verdiğini gösterir. Baştan alırsak Davut Tanrı’nın kendisiyle ne kadar yakından ilgilendiğine hayranlık duyduğunu bir çok şekilde belirtir. RAB her hareketimizi takip eder, aklımızdan geçenleri bile yakından izler. Gün boyunca neler yaptığımızı gözetler, her şeyimizden haberi var. Hatta daha konuşmadan önce ne söyleyeceğimizi bilir. Yani kısacası hayatımızın her tarafını sevgisiyle kuşatmıştır. Tanrı’nın bize her daim gösterdiği bu yakınlığı düşünmek gerçekten şaşırtıcıdır.
İlerleyen ayetlerde Davut insanın istese bile RAB’den asla kaçamayacağını belirtir çünkü Tanrı’nın bize erişemeyeceği bir yer yoktur. Göklere çıksak, ya da denizin dibine insek yine de RAB’bin ilgi alanından uzaklaşmış sayılmayız. Çünkü RAB’bin ruhu her zaman her yerde etkindir. Peygamber Yunus bunu denedi bir keresinde. RAB’bin onu Ninova’ya göndermek istemesine karşın Yunus ters istikametten gemiyle kaçmaya çalıştı. Ne var ki RAB büyük bir fırtınayla onu yakaladı, sonra denizin dibine inince Tanrı onu geri getirmek için özel bir araç ayarladı, büyük bir balık! Sonuç olarak Yunus şu dersi çok iyi öğrendi: RAB’den kaçmak mümkün değil! Aynı şekilde İblis bizi RAB’den ne kadar uzaklaştırmaya kalksa da bunu asla başaramaz çünkü Tanrı’nın bize ulaşamayacağı kadar uzak bir nokta yok evrenin tümünde. Zifiri karanlık bile RAB’bin gözünde aydınlıktır. En korkunç günah da O’nun sevgisini bastıramaz. Elçi Pavlus’un yazdığı gibi, ‘Eminim ki, ne ölüm, ne yaşam, ne melekler, ne yönetimler (cinler), ne şimdiki ne gelecek zaman, ne güçler, ne yükseklik, ne derinlik, ne de yaratılmış başka bir şey bizi RAB’bimiz Mesih İsa’da olan Tanrı sevgisinden ayırmaya yetecektir! (Romalılar 8:31-38).’
Sonra Davut hayatımızın en başına döner ve daha doğmamışken Tanrı’nın bize gösterdiği ilgiye odaklanır. Günümüzde insanlar bir bebeğin doğmasıyla ancak ‘insan’ statüsüne kavuştuğunu düşünür. Ama RAB’bin Sözüne göre bebek daha cenin olarak döl yatağında bile değerli bir insandır. İşte bu yüzden Mesih imanlıları olarak her tür kürtaj girişimlerine karşıyız. Çünkü annenin rahmindeki bebek ne kadar küçük olursa olsun ilk oluştuğu andan itibaren tam anlamıyla insandır. Hatta Davut daha doğmazken Tanrı’nın kendisi için sürpriz dolu bir hayat biçtiğini belirtir. Tanrı’nın her birimiz için tasarladığı harika bir yaşam var. Tabi O’nun arzuladığı hayata ne kadar uyduğumuz bize kalmıştır. Gerçek anlamda Tanrı’nın bizim için amaçladığı hayata uyanlara ne mutlu! Çünkü O bizim için hep iyi şeyler tasarlar (Yeremya 29:11). Ne var ki kendi benliğimize uyduğumuzda onun arzuladığı yaşam yolundan sapıp kendimizi bir anda çok kötü bir halde bulabiliriz. İşte bu yüzden Davut’un yaptığı gibi düzenli bir şekilde canımızı RAB’bin huzurunda açıp ‘Yokla beni, tanı yüreğimi, sına beni Ya RAB!’ diye yalvarmalıyız. Tanrı’nın isteğine aykırı her hangi bir şey yaptığımızı sorgulayıp RAB’bin bize yaşam yolunda öncülük etmesini rica etmeliyiz. Sonuç olarak şundan emin olabiliriz ki yolumuzu şaşırsak, düşüp yaralansak da RAB hiç birimizden uzak değil. RAB bizi kaldırıp bağrına basmak için her daim hazır yeter ki O’na içtenliklke yakaralım.
Kasım 30
MESİH’İN VAHYİ
Vahiy 1:1-20
1İsa Mesih'in vahyidir. Tanrı yakın zamanda olması gereken olayları kullarına göstermesi için O'na bu vahyi verdi. O da gönderdiği meleği aracılığıyla bunu kulu Yuhanna'ya iletti. 2Yuhanna, Tanrı'nın sözüne ve İsa Mesih'in tanıklığına –gördüğü her şeye– tanıklık etmektedir. 3Bu peygamberlik sözlerini okuyana, burada yazılanları dinleyip yerine getirene ne mutlu! Çünkü beklenen zaman yakındır.
4-6*Ben Yuhanna'dan, Asya İli'ndeki yedi kiliseye selam! Var olan, var olmuş ve gelecek olandan, O'nun tahtının önünde bulunan yedi ruhtan ve ölüler arasından ilk doğan, dünya krallarına egemen olan güvenilir tanık İsa Mesih'ten sizlere lütuf ve esenlik olsun.
Yücelik ve güç sonsuzlara dek, bizi seven, kanıyla bizi günahlarımızdan özgür kılmış ve bizi bir krallık haline getirip Babası Tanrı'nın hizmetinde kâhinler yapmış olan Mesih'in olsun! Amin.
 7*İşte bulutlarla geliyor!
Her göz O'nu görecek,
O'nun bedenini deşmiş olanlar bile.
O'nun için dövünecek yeryüzünün bütün halkları.
Evet, böyle olacak! Amin.
8Var olan, var olmuş ve gelecek olan, Her Şeye Gücü Yeten Rab Tanrı, “Alfa ve Omega Ben'im” diyor.
9İsa'ya ait biri olarak sıkıntıda, tanrısal egemenlikte ve sabırda ortağınız ve kardeşiniz olan ben Yuhanna, Tanrı'nın sözü ve İsa'ya tanıklık uğruna Patmos denilen adada bulunuyordum. 10Rab'bin gününde Ruh'un etkisinde kalarak arkamda borazan sesine benzer yüksek bir ses işittim. 11Ses, “Gördüklerini kitaba yaz ve yedi kiliseye, yani Efes, İzmir, Bergama, Tiyatira, Sart, Filadelfya ve Laodikya'ya gönder” dedi.
12-13*Bana sesleneni görmek için arkama döndüm. Döndüğümde yedi altın kandillik ve bunların ortasında, giysileri ayağına kadar uzanan, göğsüne altın kuşak sarınmış, insanoğluna benzer birini gördüm. 14Başı, saçı ak yapağı gibi beyaz, kar gibi bembeyazdı. Gözleri alev alev yanan ateşti sanki. 15Ayakları, ocakta kor haline gelmiş parlak tunca benziyordu. Sesi, gürül gürül akan suların sesi gibiydi. 16Sağ elinde yedi yıldız vardı. Ağzından iki ağızlı keskin bir kılıç uzanıyordu. Yüzü bütün gücüyle parlayan güneş gibiydi. 17*O'nu görünce, ölü gibi ayaklarının dibine yığıldım. O ise sağ elini üzerime koyup şöyle dedi: “Korkma! İlk ve son Ben'im. 18Diri Olan Ben'im. Ölmüştüm, ama işte sonsuzluklar boyunca diriyim. Ölümün ve ölüler diyarının anahtarları bendedir. 19Bunun için gördüklerini, şimdi olanları ve bundan sonra olacakları yaz. 20Sağ elimde gördüğün yedi yıldızla yedi altın kandilliğin sırrına gelince, yedi yıldız yedi kilisenin melekleri, yedi kandillikse yedi kilisedir.”

AÇIKLAMA: Kitabın başında ve sonunda özellikle İsa Mesih görüntüleniyor. Vahiy kitabını geleceği açıklayan bölüm olarak bilsek de her şeyden çok Mesih’in görkemli kimliğini ön plana çıkartır. Çünkü gelecek O’nun yüceltilmesine bağlıdır. Vahiy kelimesi, Grekçe’de ‘apokalupsis’, açıklamak, açığa vurmak ya da örtüsünü kaldırmak anlamına gelir. İsa’nın ilk gelişinde yüceliğini ve ilahi kimliğini örterek gelmişti fakat bu kitapta artık Mesih’i mükemmel görkeminde tüm parlaklığıyla görebiliyoruz. (Filipililer 2:5-9) İşte bu kitap İsa Mesih’in ikinci gelişi ile sonuçlanacak Tanrı’nın kutsal planının örtüsünü kaldırarak her şeyin Mesih’le nasıl birleştiğini açıklar. (bkz. Efesliler 1:10) Vahiy’in ilk ve son bölümü burada geçenlerin ‘yakın’ olduğunu vurgulayarak her an gerçekleşebileceğini belirtir. O yüzden bunlara dikkat edip her daim hazır olanlara ne mutlu der.
 	Yuhanna tüm bu sözleri kaleme alıyorsa da esas yazdıran Mesih’tir.
Kendisini için ‘Var olan, var olmuş ve gelecek olan’, ‘ölüler arasından ilk doğan’, ‘dünya krallarına egemen olan’, gibi sıfatlarla tanıtarak, ilahi kimliğini, ölümden görkemli dirilişini ve mutlak egemenliğini vurgular. Sonra Mesih’in ölümü ve dirilişi sayesinde bizim için kazanmış olduğu üç ayrıcalığı sıralıyor:
	1. Kanıyla bizi tüm günahlarımızdan özgür kıldı.
	2. Bizi ruhsal açıdan yüce krallığına dâhil etti.
	3. Bizi Babasının hizmetine birer kâhin (görevli) yaptı.
Yedinci ayette ‘İşte bulutlarla geliyor!’ sözleriyle Mesih’in ikinci gelişini anan kısım gelir. Bu kitabın ana temasını vurgular. İnsanlar Yuhanna’nın o gün gördüğü yüce Mesih’i saymayabilir ama gerçek şu ki bir gün O’nu görmeyen göz ve ikrar etmeyen dil kalmayacak. Burada Mesih’in muazzam farkını görüyoruz. Birçok peygamber gelmiş geçmiş, ama İsa Mesih hepsinin çok üstünde ve ötesindedir çünkü O önceden vardı, O ölümü yenip dirilmiştir ve gelecek olan da O’dur! O’nun için ‘Alfa ve Omega’ diyerek, Grekçe alfabesinin ilk ve son harflerini kullanarak Mesih’in başlangıç ve son olduğunu belirtir. O’nun öncesinde kimse yoktu, sonrasında da olmayacak.
	Yuhanna, Selam sözünden sonra Mesih’ten bu vahyi nasıl aldığını anlatmaya başlar. Kendisi Patmos Adası’nda tutukluyken bir gün tapınırken arkasında borazan gibi yüksek sesle kendisine seslenen birini duyar. Dönüp baktığında son derece muhteşem ve o kadar da korkutucu ilahi bir varlıkla karşılaşır. Başı saçı bembeyaz, gözleri ateş fışkırır, ayakları tunç gibi parlar ve ağzından keskin bir kılıç uzanır. Sağ elinde yedi yıldız vardır. Yuhanna yüzü güneş gibi parlayan muazzam varlığın önünde yıkılır. O ise, ‘Korkma, ilk ve son Ben’im... Ölmüştüm ama işte sonsuzluklar boyunca diriyim’ diyerek bildiği Mesih’ten farklı biri olmadığını belirtir. Yuhanna İsa’yı en son yıllar önce göğe yükselirken görmüştü ama O’nu bütün görkemiyle görmeye alışkın değildi. Mesih, ona dediklerini yazmasını buyurur. Yani kitabın devamı birebir Mesih’in Yuhanna’ya gösterdiği ve dikte ettiği sözlerden ibarettir. Son olarak Mesih elindeki yedi yıldızın anlamını açıklar. Bunlar hitap ettiği Asya’daki yedi kiliseyi temsil eder. Vahiy kitabında bunun gibi bir çok mecazi nesneler ve olaylarla karşılaşırız ama dikkat edersek çoğu zaman Rab açıklamasını sağlar. O yüzden kendimizce yorumlar icat etmek yerine metne sadık kalırsak esas ne demek istediğini anlayabiliriz. Vahiy,  gelecekle ilgili birçok muhteşem olay aktardığı için bazen anlamakta güçlük çekebiliriz. Ancak anlatılanların tümünün şu an gökte egemen olan ve günü geldiğinde yeryüzüne dönecek olan yüce İsa Mesih tarafından açıklandığını hatırlayarak her bir sözünü ciddiye alıp yüreklerimizi her daim hazır tutmalıyız.

Aralık 1
EFES VE İZMİR KİLİSELERİ
Vahiy 2:1-11
1“Efes'teki kilisenin meleğine yaz. Yedi yıldızı sağ elinde tutan, yedi altın kandilliğin ortasında yürüyen şöyle diyor: 2‘Yaptıklarını, çalışkanlığını, sabrını biliyorum. Kötü kişilere katlanamadığını da biliyorum. Elçi olmadıkları halde kendilerini elçi diye tanıtanları sınadın ve onları yalancı buldun. 3Evet, sabırlısın, adım uğruna acılara dayandın ve yılmadın. 4Ne var ki, bir konuda sana karşıyım: Başlangıçtaki sevginden uzaklaştın. 5Bunun için, nereden düştüğünü anımsa! Tövbe et ve başlangıçta yaptıklarını sürdür. Tövbe etmezsen, gelip kandilliğini yerinden kaldırırım. 6Yine de olumlu bir yanın var: Nikolas yanlılarının yaptıklarından nefret ediyorsun; ben de nefret ederim. 7*Kulağı olan, Ruh'un kiliselere ne dediğini işitsin. Galip gelene Tanrı'nın cennetinde bulunan yaşam ağacından yeme hakkını vereceğim.’ ”
8*“İzmir'deki kilisenin meleğine yaz. Ölmüş ve yaşama dönmüş, ilk ve son olan şöyle diyor: 9‘Sıkıntılarını, yoksulluğunu biliyorum. Oysa zenginsin! Yahudi olduklarını söyleyen, ama Yahudi değil de Şeytan'ın havrası durumunda olanların iftiralarını biliyorum. 10Çekmek üzere olduğun sıkıntılardan korkma! Bak, denenesiniz diye İblis içinizden bazılarını yakında zindana atacak. On gün sıkıntı çekeceksiniz. Ölüm pahasına da olsa sadık kal, sana yaşam tacını vereceğim. 11*Kulağı olan, Ruh'un kiliselere ne dediğini işitsin. Galip gelen, ikinci ölümden hiçbir zarar görmeyecek.’ ”

AÇIKLAMA: Geleceğin perdesini kaldırmadan önce İsa Mesih o günün kiliselerine seslenir. Tabii İncil’in genelinde olduğu gibi, buradaki sözler hem o dönemdeki belirgin topluluklara hem de tarih boyunca ortaya çıkan tüm kiliselere yönelik yazılmıştır. Büyük olasılıkla Yuhanna hizmeti süresince özellikle bu yedi kilise ile yakından ilgilendiği için burada ön plana çıkartılıyorlar. Ama esasında bu kiliselerde yaşananlar Mesih’in evrensel kilisesinde ortaya çıkabilecek her tür durumu ön görür ve böylece gerekli çözümleri sunar. Genel olarak Mesih’in, kiliselere olan bu kısa mektuplarda izlediği belirli bir yöntemi vardır. Önce sahip olduğu yüce konumla ilgili bir sıfatını vurgular, sonra kilisenin güçlü yanlarını dile getirir. Ardından şikayetini ve önerisini belirtir. Son olarak da imanlıları bir teşvik sözüyle gayrete çağırır. Mesih’in izlediği bu yöntem çok güzel bir örnektir. Kiliseleri eleştirip yerden yere vurmak yerine öncellikle olumlu özelliklerine değinir ve şikayetini dile getirdikten sonra yol gösterici ve ümit verici önerilerde bulunur. Bizler de kardeşlerimizde ya da kiliselerimizde gördüğümüz sıkıntılara bu tür yapıcı tutum ve ruhsal hassasiyetle yaklaşsak çok daha sağlıklı bir sonuç elde edeceğimiz kesin.
	İlk önce Mesih Efes’te bulunan kiliseye yönelir. Bu Asya ilindeki en büyük topluluktu. Yaklaşık 40 sene önce Elçi Pavlus tarafından kurulan bu kilise yöredeki bütün şehirlere müjdeyi iletmeyi başarmıştı (Elç.İşleri 19:10). Mesih tüm kiliseler üzerindeki hakimiyetini hatırlattıktan sonra Efes topluluğunun çalışkanlığını ve sabrını över. Ne var ki bir konuda onlardan şikâyetçi olduğunu söyler: ‘Başlangıçtaki sevginizden uzaklaştınız!’ Bununla Mesih’e olan ilk tutkularını yitirdiklerini veya başta olduğu kadar bağlı olmadıklarını vurguluyor olabilir. Bu imanlılarda sıkça görülen bir sorundur. İlk iman ettiğimizde Mesih’i deli gibi seviyorduk ve her fırsatta herkese anlatıyorduk ancak zaman geçtikçe O’nu arka plana atıyoruz bazen. Yeni evlenen çift gibi başta aşkla yanıp tütüyorduk ama hayat ilerledikçe geride aşkın bir eserini bırakmıyoruz sanki. İşte unutuyoruz ki sevgi bakıma muhtaç bir çiçek gibi her gün özel ilgi ister. Rab İsa Mesih’le olan ilişkimiz de öyledir. O yüzden Mesih onlara üç tavsiyede bulunur: İlk günleri anımsayın, tövbe edin ve başta yaptıklarınıza dönün. Bunları yapmasak kısa bir süre sonra yüreğimizdeki sevgi mumu tümden sönebilir. Bu sırada Mesih yine Efesli imanlılarının Nikolas yanlıları denilen sahtekâr bir gruba tahammül etmemelerini takdir ediyor. Ama sonunda aralarında sözüne uyacak kişilere cennet bahçesindeki yaşam ağacından yeme ayrıcalığını vaat ediyor (Vahiy 22:2).
	Mesih, sonra İzmir Kilisesi’ne yönelir. O dönemki İzmir’de bulunan imanlılar Mesih uğruna maddi manevi çok acı çekmiştiler. Dahası Yahudiler tarafından çok büyük iftiralara maruz kaldılar. Mesih ise kendi çektiği ıstırap ve ölüm acısını hatırlatarak onların durumuyla yakından ilgilendiğini belirtir. Dünyanın gözünde ne kadar perişan ve fakir görünseler de Mesih’in gözünde onlar zengin birer kahramandılar. Bir tek bu topluluk için Mesih’in bir azar sözü yoktur. İlerleyen süreçte inançları uğruna daha çok acı çekeceklerini bildirir ama ölüm pahasına da olsa Rab’be sadık kalsalar O’ndan yaşam tacını alacaklarını vaat eder. (bkz. 2.Timoteos 4:8) Bu dünyada Mesih uğruna ölümü tatsalar da ikinci ölümün; yani cehennemin acısını hiç görmeyeceklerini belirtir. Böylece Rab acı çeken bu kardeşleri sonuna kadar dayanmaya ve gözlerini onları bekleyen sonsuz hayata dikmeye çağırır.

Aralık 2
BERGAMA VE TİYATİRA KİLİSELERİ
Vahiy 2:12-29
12“Bergama'daki kilisenin meleğine yaz. İki ağızlı keskin kılıca sahip olan şöyle diyor: 13‘Nerede yaşadığını biliyorum; Şeytan'ın tahtı oradadır. Yine de adıma sımsıkı bağlısın. Aranızda, Şeytan'ın yaşadığı yerde öldürülen sadık tanığım Antipa'nın günlerinde bile bana olan imanını yadsımadın. 14*Ne var ki, birkaç konuda sana karşıyım: Aranızda Balam'ın öğretisine bağlı olanlar var. Putlara sunulan kurbanların etini yemeleri, fuhuş yapmaları için İsrailoğulları'nı ayartmayı Balak'a öğreten Balam'dı. 15Bunun gibi, sizin aranızda da Nikolas yanlılarının öğretisine bağlı olanlar var. 16Bunun için tövbe et! Yoksa yanına tez gelir, ağzımdaki kılıçla onlara karşı savaşırım. 17Kulağı olan, Ruh'un kiliselere ne dediğini işitsin. Galip gelene saklı mandan vereceğim. Ayrıca, ona beyaz bir taş ve bu taşın üzerinde yazılı olan yeni bir ad, alandan başka kimsenin bilmediği bir ad vereceğim.’ ”
18“Tiyatira'daki kilisenin meleğine yaz. Gözleri alev alev yanan ateşe, ayakları parlak tunca benzeyen Tanrı'nın Oğlu şöyle diyor: 19‘Yaptıklarını, sevgini, imanını, hizmetini, sabrını biliyorum. Son yaptıklarının ilk yaptıklarını aştığını da biliyorum. 20*Ne var ki, bir konuda sana karşıyım: Kendini peygamber diye tanıtan İzebel adındaki kadını hoşgörüyle karşılıyorsun. Bu kadın öğretisiyle kullarımı saptırıp fuhuş yapmaya, putlara sunulan kurbanların etini yemeye yöneltiyor. 21Tövbe etmesi için ona bir süre tanıdım, ama fuhuş yapmaktan tövbe etmek istemiyor. 22Bak, onu yatağa düşüreceğim; onun yaptıklarından tövbe etmezlerse, onunla zina edenleri de büyük sıkıntıların içine atacağım. 23*Onun çocuklarını salgın hastalıkla öldüreceğim. O zaman bütün kiliseler, gönülleri ve yürekleri denetleyenin ben olduğumu bilecekler. Her birinize yaptıklarınızın karşılığını vereceğim.
24-25“ ‘Ama size, yani Tiyatira'da bulunan öbürlerine, bu öğretiyi benimsememiş, Şeytan'ın sözde derin sırlarını öğrenmemiş olanların hepsine şunu söylüyorum: Ben gelinceye dek sizde olana sımsıkı sarılın. Üzerinize bundan başka bir yük koymuyorum. 26-28*Ben Babam'dan nasıl yetki aldımsa, galip gelene, yaptığım işleri sonuna dek sürdürene ulusların üzerinde yetki vereceğim.
Demir çomakla güdecek onları,
Çömlek gibi kırıp parçalayacaktır.
Galip gelene sabah yıldızını da vereceğim. 29Kulağı olan, Ruh'un kiliselere ne dediğini işitsin.’ ”

AÇIKLAMA: Vahiy kitabının başında Mesih’in hitap ettiği yedi kilisenin hepsi Türkiye’nin Batı Ege Bölgesi’nde bulunuyor. Yani son mesajında, Rab bizim coğrafyamıza seslenmiştir. Aynı zamanda yedi kiliseye aktarılan sözler ve uyarılar tarih boyunca büyüyen ve zaman zaman yoldan sapan genel ve evrensel Kilise topluluğuna da yazılmaktadır. Bunu her mektubun sonunda Mesih’in tekrarladığı şu sözden anlıyoruz: ‘Kulağı olan Ruh’un kiliselere ne dediğini işitsin.’ O yüzden burada yazılanlardan kendi şahsımıza ve kilisemize düşen payı çıkartmaya gayret etmeliyiz.
	Bergama, Soma’nın hemen batısında bulunan şehirdir. Yuhanna’nın döneminde zenginliği ve putperestliğiyle ünlenmiş koca bir şehirdi. Ruhsal açıdan öyle yozlaşmış bir kentti ki Rab orayı ‘Şeytan’ın tahtının’ bulunduğu yer olarak adlandırır. Başta Mesih ağzından uzanan iki ağızlı keskin kılıcını hatırlatarak güçlü sözüyle hem imansızları hem de imanlıları yargılayacağını belirtir. Rab öncellikle oradaki imanlıların içinde bulundukları zor şartları bildiğini ve yapmış oldukları fedakârlıklara kayıtsız kalmadığını vurgular. Ama ardından sitemine başlar ve bazılarının Balam’ın öğretisi’ne saptığını söyler. Kutsal Kitap’ı bilenler Çölde Sayım 22-25 bölümlerinde ayrıntılı bir şekilde geçen Balam’ın hikâyesini hatırlayacaklar. Peygamber diye geçinen Balam, İsrail Halkı’nı lanetleyemeyince aralarına genç Moavlı kızlar salarak Tanrı Halkı’nı korkunç bir yıkıma uğrattı. Mesih’in sözünü ettiği ‘Nikolas yanlıları’ da kontrolsüz özgürlüğe kayan bir gruptu. Rab bizi özgür kıldı diyerek kendilerini her türlü sefahate kaptırıyorlardı. Oysa ki Pavlus’un dediği gibi özgürlüğümüzü bahane ederek benliğimize fırsat vermemeliyiz (Galatyalılar 5:13). Rab imanlıları tövbeye çağırdıktan sonra yakında kiliseyi saptıranları yargılamak için geleceğini belirtir. Yine de sadık imanlıları kötülüğün üzerinde galip gelmeye çağırır ve geri geldiğinde onları ödüllendireceğini söyler.
	Antik Tiyatira şehrinin harabeleri bugünkü Akhisar kentinde bulunuyor. Çok geniş verimli bir ovada bulunan Tiyatira birçok ticari yolun kesiştiği önemli bir konuma sahipti. Başta Mesih alev alev yanan gözlerini hatırlatarak olup biten her şeye vakıf olduğunu belirtir. Her zamanki gibi takdir sözüyle başlayarak oradaki imanlılarının sevgi ve sadakatini dile getirir. Hemen sonrasında ise İzebel diye adlandırılan bir kadının yaptıklarını hoş gördüklerinden rahatsız olduğunu belirtir. Yine Kutsal Kitap iyi bilenler, Eski Antlaşma’da geçen ünlü Ahav’ın karısı olan ve İsrail toplumunu alabildiğine putperestliğe sürükleyen bu ‘cadıyı’ hatırlayacaklar (1.Krallar 16-19). Demek ki bir benzeri Tiyatira Kilisesi’ne de sızmaya başarmıştı. Rab, ahlaksızlığı ve pagan eğilimleriyle Kilise’yi zehirleyen bu kadını çok kez uyarmasına rağmen, Kilise onu hala hoşgörüyle karşılıyordu. O yüzden Rab kadını ve peşinden sürüklediği herkesi salgın hastalıkla cezalandıracağını söyler. Böylece Mesih’in adını taşıyan topluluğunu yakından izlediğini ve gerekirse disiplin etmek için bizzat müdahale edeceğini belirtir. Aslında Kilise önderleri bu tür durumlara Rab’bin sözü uyarınca müdahale etmeleri gerek (1.Korintliler 5). Ne var ki bazen birilerini yargılamayalım derken kapıyı her türlü günaha açıyoruz. Oysa ki net ve açık günah varsa buna asla taviz vermemeliyiz yoksa kilisece Rab’bin gazabına uğrayabiliriz. Sonunda, Mesih kendilerini İzebel’in günahıyla kirletmemiş olanları Rab’bin sözüne sımsıkı sarılmaya çağırır. Dahası, galip gelenlere gelecekteki egemenliğinde dünya üzerinde yetki vereceğine söz verir.

Aralık 3
SART, FİLADELFYA VE LAODİKYA KİLİSELERİ
Vahiy 3:1-22
1“Sart'taki kilisenin meleğine yaz. Tanrı'nın yedi ruhuna ve yedi yıldıza sahip olan şöyle diyor: ‘Yaptıklarını biliyorum. Yaşıyorsun diye ad yapmışsın, ama ölüsün. 2Uyan! Geriye kalan ve ölmek üzere olan ne varsa güçlendir. Çünkü yaptıklarının Tanrım'ın önünde tamamlanmamış olduğunu gördüm. 3*Bu nedenle neler aldığını, neler işittiğini anımsa. Bunları yerine getir, tövbe et! Eğer uyanmazsan, hırsız gibi geleceğim. Hangi saatte geleceğimi hiç bilemeyeceksin. 4Ama Sart'ta, aranızda giysilerini lekelememiş birkaç kişi var ki, beyazlar içinde benimle birlikte yürüyecekler. Çünkü buna layıktırlar. 5**Galip gelen böylece beyaz giysiler giyecek. Onun adını yaşam kitabından hiç silmeyeceğim. Babam'ın ve meleklerinin önünde o kişinin adını açıkça anacağım. 6Kulağı olan, Ruh'un kiliselere ne dediğini işitsin.’ ”
7*“Filadelfya'daki kilisenin meleğine yaz. Kutsal ve gerçek olan, Davut'un anahtarına sahip olan, açtığını kimsenin kapayamadığı, kapadığını kimsenin açamadığı kişi şöyle diyor: 8‘Yaptıklarını biliyorum. İşte önüne kimsenin kapayamayacağı açık bir kapı koydum. Gücünün az olduğunu biliyorum; yine de sözüme uydun, adımı yadsımadın. 9*Bak, Şeytan'ın havrasından olanları, Yahudi olmadıkları halde Yahudi olduklarını ileri süren yalancıları öyle edeceğim ki, gelip ayaklarına kapanacak, benim seni sevdiğimi anlayacaklar. 10Sözüme uyarak sabırla dayandın. Ben de yeryüzünde yaşayanları denemek için bütün dünyanın üzerine gelecek olan denenme saatinden seni esirgeyeceğim. 11Tez geliyorum. Tacını kimse elinden almasın diye sahip olduğuna sımsıkı sarıl. 12*Galip geleni Tanrım'ın Tapınağı'nda sütun yapacağım. Böyle biri artık oradan hiç ayrılmayacak. Onun üzerine Tanrım'ın adını, Tanrım'a ait kentin –gökten Tanrım'ın yanından inen yeni Yeruşalim'in– adını ve benim yeni adımı yazacağım. 13Kulağı olan, Ruh'un kiliselere ne dediğini işitsin.’ ”
14*“Laodikya'daki kilisenin meleğine yaz. Amin, sadık ve gerçek tanık, Tanrı yaratılışının kaynağı şöyle diyor: 15‘Yaptıklarını biliyorum. Ne soğuksun, ne sıcak. Keşke ya soğuk ya sıcak olsaydın! 16Oysa ne sıcak ne soğuksun, ılıksın. Bu yüzden seni ağzımdan kusacağım. 17Zenginim, zenginleştim, hiçbir şeye gereksinmem yok diyorsun; ama zavallı, acınacak durumda, yoksul, kör ve çıplak olduğunu bilmiyorsun. 18Zengin olmak için benden ateşte arıtılmış altın, giyinip çıplaklığının ayıbını örtmek için beyaz giysiler, görmek için gözlerine sürmek üzere merhem satın almanı salık veriyorum. 19*Ben sevdiklerimi azarlayıp terbiye ederim. Onun için gayrete gel, tövbe et. 20İşte kapıda durmuş, kapıyı çalıyorum. Biri sesimi işitir ve kapıyı açarsa, onun yanına gireceğim; ben onunla, o da benimle, birlikte yemek yiyeceğiz. 21Ben nasıl galip gelerek Babam'la birlikte Babam'ın tahtına oturdumsa, galip gelene de benimle birlikte tahtıma oturma hakkını vereceğim. 22Kulağı olan, Ruh'un kiliselere ne dediğini işitsin.’”

AÇIKLAMA: Mesih’in kalan üç kiliseye mektupları son dönemki kilisenin durumunu birebir yansıtır sanki. Hatta bazıları; Sart Kilisesi’nin durumunun Karanlık Çağı çağrıştırırken, Filadelfya Kilisesi’nin Reformasyon dönemini yansıttığını düşünür. Bu düşünceye göre Laodikya Kilisesi ise son günlerde yaşanan büyük ‘imandan dönüş’ dönemini resmediyor olabilir (2.Selanikliler 2:3, 1.Timoteos 4:1). En başta Sart Kilisesi diğer tüm topluluklardan en çok acınacak haldedir. Bugünkü Salihli kasabanın yakınında bulunan Sart, zamanında Lidyalılar’ın gururlu başkentiydi. Dik bir dağın yamacında kurulan ve pek çok saldırıyı püskürten Sart kenti fethedilemez ismini kazanmıştı.  Ne var ki Büyük Koreş geldiğinde, bir askeri şehrin arkasındaki dik yamaçtan tırmanarak surların tepesine ulaşmayı başardı. Sartlılar kalelerine o kadar güveniyorlardı ki bir nöbetçi bile bırakmaya gerek duymamışlardı. Böylece Sart hazırlıksız yakalandı ve beklemediği bir anda yenik düştü. Mesih, Sart imanlılarına yazarken sanki bu kör gururlarını hatırlatır. Giriş sözünde kilisede takdir edecek bir şey bulamayan Mesih doğrudan ‘yaşıyorsun diye ad yapmışsın ama ölüsün!’ der. Sonra onlara ‘Uyan!’ diyerek tövbe çağrısında bulunur. Yoksa hırsız gibi gelip onları yine hazırlıksız yakalayacağını söyler. Tüm bu olumsuzluklara rağmen Mesih aralarında kendilerini guruya kaptırmayıp günahla lekelememiş bazı kişilerin bulunduğunu tespit eder. Günü geldiğinde bunlara sahip çıkıp Babası'nın önünde savunacağını belirtir.
	Filadelfya kenti bugünkü Alaşehir’de bulunan ve antik Grekçe’de ‘kardeşlik sevgisi’ anlamına gelen bir isme sahipti. İzmir Kilisesi gibi onun hakkında Mesih belirli bir şikâyet kaydetmiyor. Filadelfya kenti insanları birbiriyle kaynaştıran ve barıştıran bir üne sahipti. Mesih de kilise topluluğuna hitap ederken güçleri az olmasına rağmen kendisine olan sadakatlerini takdir ediyor. Önlerine kimsenin kapayamayacağı açık bir kapı koyduğunu belirterek tüm saldırılara rağmen dimdik duracaklarını söylüyor olabilir. İlerleyen ayetlerde onları rahatsız eden yalancılardan bahseder. Dahası, dünya üzerine gelecek büyük bir sıkıntı döneminden de söz eder. Ama Mesih günün sonunda Kilise’nin tüm düşmanlarını dize getirdikten sonra kendisine ait olanları kurtaracağını vurgular. Bu kısım genel olarak son günlerde yaşanacak kaoslu dönemi resmediyor. Bütün dünya Şeytan’ın yalanları etkisi altında kalıp Tanrı’nın gazabına uğrarken Rab imanlıları kendisinden alacakları yaşam tacını hatırlatarak imanlarına sımsıkı sarılmalarını teşvik ediyor. Her şeyin bitiminde Rab yeni bir düzen kuracak ve imanlılar orada birer sütun olarak kalıcı bir konuma sahip olacaklar.
	Son kilise bugünkü Denizli şehrinin yakınındaki Pamukkale’nin hemen dibinde bulunan Laodikya’daydı. Tekstil ve tıp alanlarında büyük başarılara imza atan Laodikyalı’lar ticaretleriyle bir hayli ünlü ve zengin oldular. Ne var ki şehrin çok kötü bir yanı vardı: suyu berbattı! Suyunu tepedeki termallerden borularla getirten kentin musluklarından iğrenç ve ılık bir su akıyordu. Öyle ki şehre uğrayan ve susuzluğunu gidermek isteyen yorgun yolcu içer içmez kusardı. Laodikya Kilisesi için olumlu hiçbir şey bulamayan Mesih benzer şekilde onların ruhsal ılık hallerine sitem eder. Ne dünyadan tam soğudular ne de Tanrı’ya tam ısındılar, ortada kalmaya çalışıyorlardı. Bu ikiyüzlülüğüne dayanamayan Mesih ise, onları ağzından kusmak istediğini söyler. Sonra Mesih kendi servetlerine duydukları büyük gurura değinerek esas ruhsal açıdan fakir, çıplak ve zavallı olduklarını tespit eder. Gerçek zenginlik ve kutsal giyim için kendisine başvurmalarını söyler. Sonunda Mesih bu azar sözünü onları çok sevdiğinden dile getirdiğini hatırlatır. Hatta kilisenin kapısına dayanmış sabırla çaldığını söyler. Ne acı bir şey! Mesih, kendi kilisesi dışında soğukta kalmış. Yine de içeri girip onlarla muhabbet etmek için sabırla kapıyı vuruyor. Demek ki Tanrı’nın her şeyden çok bizden istediği net ve samimi bir ilişkidir. Son olarak kendisine dönene egemenliğine geldiğinde kendisiyle birlikte tahtına oturma hakkını tanıyacağına söz verir.



Aralık 4
GÖKLERİN TAHTI
Vahiy 4:1-11
1Bundan sonra gökte açık duran bir kapı gördüm. Benimle konuştuğunu işittiğim, borazan sesine benzeyen ilk ses şöyle dedi: “Buraya çık! Bundan sonra olması gereken olayları sana göstereyim.” 2*O anda Ruh'un etkisinde kalarak gökte bir taht ve tahtta oturan birini gördüm. 3Tahtta oturanın, yeşim ve kırmızı akik taşına benzer bir görünüşü vardı. Zümrüdü andıran bir gökkuşağı tahtı çevreliyordu. 4Tahtın çevresinde yirmi dört ayrı taht vardı. Bu tahtlara başlarında altın taçlar olan, beyaz giysilere bürünmüş yirmi dört ihtiyar oturmuştu. 5Tahttan şimşekler çakıyor, uğultular, gök gürlemeleri işitiliyordu. Tahtın önünde alev alev yanan yedi meşale vardı. Bunlar Tanrı'nın yedi ruhudur. 6*Tahtın önünde billur gibi, sanki camdan bir deniz vardı. Tahtın ortasında ve çevresinde, önü ve arkası gözlerle kaplı dört yaratık duruyordu. 7Birinci yaratık aslana, ikincisi danaya benziyordu. Üçüncü yaratığın yüzü insan yüzü gibiydi. Dördüncü yaratık uçan bir kartalı andırıyordu. 8Dört yaratığın her birinin altışar kanadı vardı. Yaratıkların her yanı, kanatlarının alt tarafı bile gözlerle kaplıydı. Gece gündüz durup dinlenmeden şöyle diyorlar: 
“Kutsal, kutsal, kutsaldır,
Her Şeye Gücü Yeten Rab Tanrı,
Var olmuş, var olan ve gelecek olan.”
9-11Yaratıklar tahtta oturanı, sonsuzluklar boyunca yaşayanı yüceltip ona saygı ve şükran sundukça, yirmi dört ihtiyar tahtta oturanın, sonsuzluklar boyunca yaşayanın önünde yere kapanarak O'na tapınıyorlar. Taçlarını tahtın önüne koyarak şöyle diyorlar:
 “Rabbimiz ve Tanrımız!
Yüceliği, saygıyı, gücü almaya layıksın.
Çünkü her şeyi sen yarattın;
Hepsi senin isteğinle yaratılıp var oldu.”

AÇIKLAMA: ‘Bundan sonra’ diye başlayan bu bölümden itibaren Yuhanna gelecekteki olaylara şahit olmak üzere göğe çıkıyor. Mesih, Yuhanna’yı göksel huzuruna buyurarak, ‘bundan sonra olması gereken olayları sana göstereyim’ der. Gökte açılan kapıdan geçer geçmez muazzam bir taht ile karşılaşır. Yuhanna tahtın üzerinde oturan muhteşem varlığın yeşim (elmas) ve kırmızı akik taşı gibi saydam bir alev gibi parıldadığını söyler. Tahtı çevreleyen yeşil tonlarından oluşan gökkuşağının yanı sıra da yirmi dört taht ve üzerinde oturan yirmi dört ihtiyar da vardır. Etrafta şimşekler çakıyor, gök gürlemeleri duyuluyor. Ayrıca Tanrı’nın yedi ruhu olan yedi meşale de tahtın önünde duruyor. Bunlar büyük olasılıkla yedi kiliseden sorumlu yedi melektir (1:20). Tahtın önünde de billur gibi denize benzer geniş bir alan var. Tüm bunlar Sina dağında Musa’yla birlikte yetmiş ihtiyarın gördükleri manzarayı hatırlatıyor (Mısır’dan Çıkış 24:10). Yuhanna gözlerle kaplı dört ilginç yaratık daha fark eder. Birincisi aslana, ikincisi danaya , üçüncüsü insana ve dördüncüsü kartala benziyor. Altışar kanadı olan yaratıklar durmadan ‘Kutsal, kutsal, kutsal’ diye başlayan ilahi söylüyorlar. Bu muhteşem manzaranın benzerini peygamberler Yeşaya ve Hezekiel görmüştü (Yeşaya 6, Hezekiel 1-2). Yaratıklar Tanrı’yı överken ihtiyarlar yere kapanarak ‘Yüceliği, saygıyı, gücü almaya layıksın’ diye tapınırlar. Gerçekten ihtişamlı ve etkileyici bir panorama.
	Yuhanna’nın gözü önünde canlanan bu göksel sahnenin anlamı nedir peki? Aslında ilk bölümlerde dünyada olup bitenleri gördük. Mesih inanlıları kimi zaman yoldan sapıyor, kimi zaman zulüm çekiyor, yani yeryüzündeki manzara çoğu zaman iç açıcı değildir. Bundan sonraki bölümlerde ise Tanrı’nın katına çıkıp O’nun gözüyle olup bitenlere bakma fırsatımız oluyor. Dahası tüm bu olayların nasıl sonuçlanacağını görme şansımız olacaktır. Gerçek şu ki dünya ne kadar karışırsa karışsın Rab yine tahtındadır! (bkz. Mezmur 2) Çoğu yorumcu bu bölümü sembolik bir görüm olarak görür. Ancak gördüğümüz kadarıyla burada yazılanlar salt bir görümün çok ötesinde olup göklerin iç yüzü yani Tanrı’nın kutsal meskenidir. Bölümün içeriğinden tahta oturanın Her Şeyi Yaratan Baba Tanrı olduğunu anlıyoruz. Bu Daniel 7’de geçen ‘Eskiden Var Olan’ın önünde kurulan göksel mahkemeyi andırıyor. Ama dikkat edersek Baba Tanrı’yı resmederken her hangi bir fiziksel boyut ya da insani özellik geçmiyor. Yine de Tanrı’nın ruhsal ulviyetini vurgularken O’nun gerçek bir varlık olduğunu unutmamalıyız. Aynı zamanda O’nun kendi uygun gördüğü şekilde kendini gösterebildiğini unutmamalıyız.
	Göklerdeki taht sahnesinin diğer özelliklerine gelince bazıları her şeyden sembolik bir anlam çıkartmaya çalışır. Ama dikkat etmeliyiz çünkü bunlar sadece semboller değil, bunlar gerçek kimselerdir. Öncelikle dört yaratık çok dikkatimizi çeker. Kutsal Kitap bunlara ‘Seraf’ ismini verir (Yeşaya 6:2). Özel melek sınıfına giren bu yaratıkların başlıca görevi Tanrı’nın kutsallığını övmek. Ayrıca, Hezekiel’in tarifine baktığımızda Seraflar'’ın Tanrı’nın tahtını oluşturduğunu görüyoruz. Yani göklerin tahtı ağaç, metal ya da taştan değil canlıdır. Tahtın çevresinde Tanrı’ya tapınan yirmi dört ihtiyarın kimliği de çok tartışılır. Yirmi dört rakamı İsrail’in 12 oymağı ile Kilise’nin 12 elçisinin toplamını temsil ediyor olabilir. (bkz. Vahiy 21:12-14) Yine de başta belirttiğimiz gibi bu göksel sahneyi yorumlanmaya muhtaç semboller olarak değil esas ebedi Tanrı’nın mükemmel görkemini ve mutlak egemenliğini yansıtan gerçek bir portre olarak görmeliyiz. Bu sahne Vahiy kitabının temelini ve merkezini oluşturur. Kilisede ne sorunlar baş gösterirse ya da dünyada ne sıkıntılar olacaksa, esasında Tanrı kutsal konumundan her şeye hâkimdir.

Aralık 5
BOĞAZLANMIŞ KUZU
Vahiy 5:1-14
1*Tahtta oturanın sağ elinde iki yanı da yazılı, yedi mühürle mühürlenmiş bir tomar gördüm. 2Yüksek sesle, “Tomarı açmaya, mühürlerini çözmeye kim layıktır?” diye seslenen güçlü bir melek de gördüm. 3Ama ne gökte, ne yeryüzünde, ne de yer altında tomarı açıp içine bakabilecek kimse yoktu. 4Acı acı ağlamaya başladım. Çünkü tomarı açıp içine bakmaya layık kimse bulunamadı.
5*Bunun üzerine ihtiyarlardan biri bana, “Ağlama!” dedi. “İşte, Yahuda oymağından gelen Aslan, Davut'un Kökü galip geldi. Tomarı ve yedi mührünü O açacak.”
6*Tahtın, dört yaratığın ve ihtiyarların ortasında, boğazlanmış gibi duran bir Kuzu gördüm. Yedi boynuzu, yedi gözü vardı. Bunlar Tanrı'nın bütün dünyaya gönderilmiş yedi ruhudur. 7Kuzu gelip tahtta oturanın sağ elinden tomarı aldı. 8*Tomarı alınca, dört yaratıkla yirmi dört ihtiyar O'nun önünde yere kapandılar. Her birinin elinde birer lir ve kutsalların duaları olan buhur dolu altın taslar vardı. 9*Yeni bir ezgi söylüyorlardı:
 “Tomarı almaya,
Mühürlerini açmaya layıksın!
Çünkü boğazlandın
Ve kanınla her oymaktan, her dilden,
Her halktan, her ulustan
İnsanları Tanrı'ya satın aldın.
 10Onları Tanrımız'ın hizmetinde
Bir krallık haline getirdin,
Kâhinler yaptın.
Dünya üzerinde egemenlik sürecekler.”
11*Sonra tahtın, yaratıkların ve ihtiyarların çevresinde çok sayıda melek gördüm, seslerini işittim. Sayıları binlerce binler, on binlerce on binlerdi. 12Yüksek sesle şöyle diyorlardı:
 “Boğazlanmış Kuzu
Gücü, zenginliği, bilgeliği, kudreti,
Saygıyı, yüceliği, övgüyü
Almaya layıktır.”
 
13Ardından gökte, yeryüzünde, yer altında ve denizlerdeki bütün yaratıkların, bunlardaki bütün varlıkların şöyle dediğini işittim:
 “Övgü, saygı, yücelik ve güç sonsuzlara dek
Tahtta oturanın ve Kuzu'nun olsun!”
14Dört yaratık, “Amin” dediler. İhtiyarlar da yere kapanıp tapındılar.



AÇIKLAMA: En son Yuhanna Tanrı’nın muazzam taht odasına girmişti. Sonra gökteki tahtın üzerinde bulunan Tanrı’nın sağ elinde iki yanı yazılı ve yedi mühürle kapatılmış bir tomar görür. Güçlü bir melek tomarı açmaya lâyık biri var mı diye sorduğunda tüm evrende kimse bulunamıyor. Buna çok üzülen Yuhanna ağlamaya başlıyor ama derhal yirmi dört ihtiyarlardan birisi ‘Ağlama! İşte, Yahuda oymağından gelen Aslan, Davut’un Kökü galip geldi. Tomarı ve yedi mührü O açacak’ der. Bu kimdir? Yahuda oymağından beklenen Aslan yani Kral, Mesih’in kendisidir (Yaratılış 49:9). Dahası, İsa, Yahuda oymağından gelen Davut’un soyundan çıkmıştı. (Matta 1, Romanlılar 1:2-4). İsa Mesih baştan beri peygamberlerce duyurulan tüm vaatleri tek tek yerine getirdi. Ancak Yuhanna aslanı görmek için gözlerini sildiğinde tahtın önünde boğazlamış gibi duran bir kuzu görür. Bu da Mesih’e atfedilen diğer isimlerden biridir (Yeşaya 53:7, Yuhanna 1:29). İşte İsa Mesih’in ironisi şudur: hem aslan hem de kuzudur, hem kral hem de kuldur (Yeşaya 42:1-9). Boğazlanmış bir kuzu ayakta duramaz ama günahlarımıza karşılık ölüme boyun eğen Mesih, Şeytan’ı yenerek ölümün üzerinde galip geldiği için bugün de Tanrı’nın huzurunda ayaktadır.
Mesih tomarı Baba, Tanrı’nın sağ elinden almaya layık görüldüğünde bütün gökyüzü sevinçten uçar. Önce tahtın hemen çevresinden bulunan dört yaratık ve yirmi dört ihtiyar kuzunun önünde yere kapanıp O’nu övmeye başlarlar. Kutsal kanıyla her ulustan ve halktan insanları Tanrı’ya satın alıp kurtardığı için tomarı açmaya layık görüldüğünü belirtirler. Ayrıca kurtardığı canları kutsal bir egemenlik haline getirdiğini söylerler (Vahiy 1:6). Ardından gökte bulunan sayılmayacak kadar çok melek tek sesle boğazlanmış kuzunun gücü, zenginliği, bilgeliği, saygıyı ve her tür övgüyü almaya layık olduğunu dile getirirler. Son olarak evrende bulunan diğer tüm yaratıklar tahtta oturan Tanrı’yı ve Kuzu’yu övmeye başlar. Bu göksel koronun eşliğinde tahtın çevresindeki dört yaratık ve yirmi dört ihtiyar durmadan eğilip tapınırlar. İşte öbür tarafın muhteşem manzarası budur!
Peki bu tomar neden bu kadar önemli? Anlamı nedir acaba? Çok farklı düşünceler ortaya atılmıştır. Kimi bunun yeryüzünün tapusunu sembolize ettiğini; kimi insanlığın günahtan azat edildiğine dair bir özgürlük fermanı veya kurtulanların kaydolundukları Yaşam Kitabı olduğunu sembolize ettiğini savunur. Bunların hepsinde bir gerçeklik payı olabilir. Ancak en doğru cevabı bulmak için içeriğine bakmak gereklidir. İlerleyen bölümlerde Mesih tek tek mühürleri çözüyor ve her defasında Tanrı’nın insanlık üzerine getireceği gazap ile ilgili olaylar gelişiyor. Hatta bir sonraki yedi borazan ve yedi tas dahi tomarın yedinci mührünün devamı veya dip notları olarak görünmektedir. Tüm bunlardan anlaşılan şudur ki, bu tomar Tanrı’nın önünde insanların sayısız günahına karşı birikmiş yargı hesabıdır. Üstelik çok kabarık bir hesap olduğunu söyleyebiliriz. Dünya kurulalı insanların yapmış olduğu bunca adaletsizlik ve haksızlığın hesabını kim sorabilir? Ancak İsa Mesih! Çünkü ancak birebir insan olan ve tüm insanlık için canını feda eden bir Mesih, hakkıyla insanları da yargılayabilir. Kendisi yeryüzündeyken bile Baba Tanrı’nın tüm yargılama işini kendisine teslim ettiğini belirtmişti (Yuhanna 5:22). Peki, tomarın yedi mühürle mühürlenmiş olmasının sebebi ne olabilir? Eski zamanlarda önemli bir belge gönderilmeden önce yetkili kişi üzerinde biraz mum eritip muma kendi mührünü basardı. Böylece alıcıya teslim edilince okunmadan sağlam gelip gelmediği anlaşılırdı, yani mühür onun güvenirliliğinin temsiliydi. Mesih’in açtığı tomar ise sadece bir mühürle değil, yedi mühürle kaplı, yani yedi kat güvenli ve o kadar da önemli demek. Gerçek şu ki Tanrı yeryüzünde olup biten bütün haksızlıkları ‘atadığı Kişi aracılığıyla adaletle yargılayacağı günü saptamıştır’ (Elç.İşleri 17:31). Pek yakında İsa Mesih Tanrı’nın önünde her geçen gün daha da kabaran gazap kitabını açıp yeryüzünü yargılamaya başlayacaktır.

Aralık 6
MAHŞERİN DÖRT ATLISI
Vahiy 6:1-8
1Sonra Kuzu'nun yedi mühürden birini açtığını gördüm. O anda dört yaratıktan birinin, gök gürültüsüne benzer bir sesle, “Gel!” dediğini işittim. 2*Bakınca beyaz bir at gördüm. Binicisinin yayı vardı. Kendisine bir taç verildi ve galip gelen biri olarak zafer kazanmaya çıktı.
3Kuzu ikinci mührü açınca, ikinci yaratığın “Gel!” dediğini işittim. 4O zaman kızıl renkte başka bir at çıktı ortaya. Binicisine dünyadan barışı kaldırma yetkisi verildi. Bunun sonucu olarak insanlar birbirlerini boğazlayacaklar. Atlıya ayrıca büyük bir kılıç verildi.
5Kuzu üçüncü mührü açınca, üçüncü yaratığın “Gel!” dediğini işittim. Bakınca siyah bir at gördüm. Binicisinin elinde bir terazi vardı. 6Dört yaratığın ortasında sanki bir sesin şöyle dediğini işittim: “Bir ölçek buğday bir dinara, üç ölçek arpa bir dinara. Ama zeytinyağına, şaraba zarar verme!”
7Kuzu dördüncü mührü açınca, “Gel!” diyen dördüncü yaratığın sesini işittim. 8*Bakınca soluk renkli bir at gördüm. Binicisinin adı Ölüm'dü. Ölüler diyarı onun ardınca geliyordu. Bunlara kılıçla, kıtlıkla, salgın hastalıkla, yeryüzünün yabanıl hayvanlarıyla ölüm saçmak için yeryüzünün dörtte biri üzerinde yetki verildi.

AÇIKLAMA: Birçok insan ‘Mahşerin Dört Atlısı’nı duymuştur ama bunun İncil’de geçtiğini bilmez. Bunlarla Tanrı yeryüzünde yakında görülecek gazabının özetini gözümüzün önünde sergiliyor. Mesih’i temsil eden Kuzu, yargı tomarının yeni bir mührünü açtıkça Tanrı’nın yeryüzünü yargılamak için belirlediği sürecin bir sonraki aşaması açıklanır. Tabii bu gökyüzünün bakış açısıdır. Yeryüzünde çok farklı lanse edilecektir ama burada olayın gerçek yüzünü görüyoruz. Şimdi atlılara ve ne anlam ifade ettiklerine tek tek bakalım:
Beyaz At: Eskilerden beri beyaz atlar hep krallar ve prensler için ayrılır. Büyük fatihler beyaz ata biner ve öylece görkemlerini beyan ederlerdi. Ayette söz edilen beyaz atın üzerinde oturanın elinde bir yay varken, ne ilginçtir ki okları yoktur. Yani güçlü ama savaşmaktan çekinen birinin izlenimi veriliyor. Başına bir galibin tacı var çünkü ilk ortaya çıktığında hep galip geldiğini ve büyük başarılara imza attığını okuyoruz.
Birçok yorumcu, bu atlının dünya sahnesine çıkacak büyük önder Mesih Karşıtı’nı sembolize ettiğini düşünüyor. Kutsal Kitap’ın birçok yerinde gerçek Mesih yeryüzüne dönmeden önce sahtekâr birinin gelip ulusları kandıracağını okuyoruz. (bkz. Daniel 11:36-45, 2.Selanikliler 2). Başta karizmatik, barışçıl ve son derece hoşgörülü bir kimliğe bürünen bu lider, başardıkça başaracaktır. Onun ak ve pak duruşuna bayılan bütün insanlar peşine takılacak, çünkü onlara hep barış ve huzur vaat edecektir. Nitekim Elçi Pavlus, Rab’bin gününden hemen önce herkesin ‘esenlik ve güvenlik içinde yaşıyoruz’ diyeceklerini belirtir, oysaki bu fırtınadan önceki yalancı sessizliktir.
Kırmızı At: İkinci at ilkinden çok farklıdır. Kırmızı rengi kanı andırır çünkü bu at bir savaş habercisidir. Onun gelişiyle birlikte barış dönemi sona erer ve insanlar adeta birbirinin boğazlarına yapışmaya başlarlar. Tüm dünya kaosa düşer ve insanlar hayvan gibi birbirini parçalamaya başlar. Kendisine verilen koca kılıçla kana doymaksızın kan dökecektir.
Kırmızı atlı Mesih Karşıtı’nın egemenliğin ikinci dönemini tarif ediyor. Belki de ona yardım edecek sahte peygamberi temsil ediyor olabilir; çünkü daha sonra Vahiy 13. bölümde okuduğumuz gibi, bu şahıs Mesih Karşıtı’nı desteklemekle beraber esasen 666 rejimi adı altında tüm ulusları ona tapmaya zorlamaktadır. Özellikle o dönemde öldürülenlerden “başı kesilenler” olarak söz edilmesi dikkat çekicidir (Vahiy 20:4). Demek ki ilerleyen süreçte ‘barışçıl’ lidere boyun eğmeyene hiç tahammül gösterilmeyecektir.
Siyah At: Bu defa simsiyah bir at çıkar karşımıza. Elinde sade bir terazi vardır. Terazi ticareti sembolize eder. Ancak söylenen sözlere bakacak olursak, insanların artık zorbalıkla ticaret yaptıklarını anlıyoruz. Buğday ve arpa gibi sıradan ve temel ihtiyaçlar uçuk fiyatlardan satılıyordur. Vahiy kitabının yazıldığı dönemki dinar, bir işçinin gündeliğidir. Buna göre, yarım kilo buğdayın 100 TL gibi uçuk fiyata satıldığını anlıyoruz. Tam bir fiyasko!
Başta barış müjdeleyen Mesih Karşıtı’nın egemenliği, önce kana bulanır ve ardından savaşın en büyük getirileri olan kıtlık ve açlık gibi büyük belalara sebep olur. İnsanlar da birbirine yardım etmek yerine ellerindeki mamulleri gittikçe tırmanan fiyatlarla satmaya kalkışır. Sonuç olarak yeryüzündeki insanlar zaman geçtikçe kapkaranlık bir kaosa sürükleneceklerdir.
Soluk renkli At: Dört atlıdan en ürperticisine geldik. Çünkü bu atın belirli bir rengi bile yok. Rengi ölümün rengi gibi yeşimtraktır. Bu defa ata binenin ismi bildirilir: Ölüm. Ayrıca yalnız değildir, çünkü ölüler diyarı yani mezar hemen ardından gelir. Bu ikili takımın, dünyanın dörtte birine ölüm saçmasına izin verilmiştir. Bu korkunç bir rakamdır! Ayette dört sebep veriliyor: kılıç (savaş), kıtlık (açlık), salgın hastalık ve yabanıl hayvanlar.
İlk başta umulanın tam tersi bir duruma gelinmiştir. Huzur ve esenlik müjdelenmişti ama sonuç; korkunç savaşlar, kıtlıklar ve milyarların ölümü olacaktır. Bu dört atlı, Mesih Karşıtı’nın yeryüzünün sahnesine çıkmasından sonra yaşanacak süreci ve ardından gelen korkunç sıkıntıları resmeder. Aslında Mesih de son günlerle ilgili konuşmasında birebir aynı olaylara değinmişti (Matta 24). Ne var ki Mesih’in orada belirttiği gibi bunlar sadece sancıların başlangıcıdır.

Aralık 7
KUZU’NUN GAZABI
Vahiy 6:9-17
9Kuzu beşinci mührü açınca, sunağın altında, Tanrı'nın sözü ve sürdürdükleri tanıklık nedeniyle öldürülenlerin canlarını gördüm. 10Yüksek sesle feryat ederek şöyle diyorlardı: “Kutsal ve gerçek olan Efendimiz! Yeryüzünde yaşayanları yargılayıp onlardan kanımızın öcünü almak için daha ne kadar bekleyeceksin?”
11Onların her birine beyaz birer kaftan verildi. Kendileri gibi öldürülecek olan öbür Tanrı kullarının ve kardeşlerinin sayısı tamamlanıncaya dek kısa bir süre daha beklemeleri istendi.
12Kuzu altıncı mührü açınca, büyük bir deprem olduğunu gördüm. Güneş keçi kılından yapılmış siyah bir çul gibi karardı. Ay baştan aşağı kan rengine döndü. 13*İncir ağacı, güçlü bir rüzgarla sarsıldığında nasıl ham incirlerini dökerse, gökteki yıldızlar da öylece yeryüzüne düştü. 14*Gökyüzü dürülen bir tomar gibi ortadan kalktı. Her dağ, her ada yerinden sökülüp alındı. 15*Dünya kralları, büyükleri, komutanları, zenginleri, güçlüleri, özgürü kölesi herkes mağaralara, dağlardaki kayaların arasına gizlendiler. 16*Dağlara, kayalara, “Üzerimize düşün!” dediler, “Tahtta oturanın yüzünden ve Kuzu'nun gazabından saklayın bizi! 17*Çünkü onların gazabının büyük günü geldi. Buna kim dayanabilir?”

AÇIKLAMA: Beşinci mühürle ortaya çıkan manzara diğerlerden çok farklı. Burada, göklerde bulunan bir şehit topluluğu söz konusudur. Demek ki Mesih Karşıtı ve sahte peygamberin başlattığı zulüm dalgası etkisini göstermiş ve böylece belki binlerce imanlı can vermiştir. Bunlar özellikle Mesih’e olan sevgi ve sadakatlerinden dolayı öldürülen imanlılarıdır. Özellikle Rab’be feryat ettiklerini okuyoruz. Rab’bin bir an evvel haklarını aramasını talep ediyorlar. Rab onları teselli ediyor ve onlardan biraz daha beklemelerini istiyor. Anlaşılan o ki bu sıkıntı zamanında imanlılar çok baskı görecek ve büyük bir bölümü tanıklıklarını kendi kanlarıyla imzalayacaklardır.
Altıncı mühür açılınca korkunç bir deprem yaşanır. Bazılarımız belki birden fazla büyük depremler yaşamışızdır ama bu deprem çok farklı olacak. Sadece yeryüzünün bir bölgesi değil, dünyanın tümü sarsılacak. Ayrıca gök kubbe de sarsılacak. Tüm evren adeta silkelenecek. Ayette tarif edilenlere tek tek bakalım:
Güneş keçi kılından yapılmış siyah bir çul gibi karardı: Gök cisimleri öyle sarsılıyor ki güneş ışık veremez oluyor. Dünyanın feri  sönüyor ve yerini zifiri karanlık alıyor. Bunun sonucunda korkunç bir Sibirya soğuğunun tüm dünyayı kaplayacağını tahmin edebiliriz.
 Ay baştan aşağı kan rengine döndü: Sadece Güneş değil, geceyi aydınlatan Ay da benzer şekilde vuruluyor. Tümüyle kan rengini alacaktır. Nedeni tam olarak açıklanmıyor, ancak görüntüsünün korkunç olacağı kesindir.
İncir ağacı, güçlü bir rüzgarla sarsıldığında nasıl ham incirlerini dökerse, gökteki yıldızlar da öylece yeryüzüne düştü: Son günleri anlatırken Mesih de incir ağacını örnek gösterdi (Matta 24:32). Ayet güçlü bir rüzgar tarif ediyor ama bu yeryüzündeki herhangi bir rüzgar değil, gezegenler ve yıldızlar arasında esen korkunç bir kasırga gibi. Böylece birçok gök cismi yeryüzüne çarpacaktır. Göklerden yağmur yerine meteor yağdığını düşünün. Bütün evren birbirine karışacaktır.
Gökyüzü dürülen bir tomar gibi ortadan kalktı: Burada sözü edilen tomar örneğine peygamber Yeşaya’nın da yazılarında rastlıyoruz (Yeşaya 34:4). Gökyüzünün ortadan kalkması gerçekten büyük ve korkunç bir olay.
Her dağ, her ada yerinden sökülüp alındı: Aynı şekilde dünyanın yüzeyi de değişiyor. Dağlar yerlerinden oynuyor ve adalar yok oluyor.
Burada tarif edilen sadece bir deprem değil, adeta tüm evrenin sarsıntısıdır. Adı geçen olayları harfiyen yorumlayacak olursak dünyanın sonuna yaklaştığımız anlaşılır. Ancak ilginçtir ki dünyada büyükten küçüğe herkes Kuzu’nun gazabı önünde diz çöküp tövbe etmektense sadece kendilerini kurtarmayı düşünebiliyorlar. Çoğu Rab’bin adaletiyle yüzleşmektense intihar etmeyi tercih ediyor. Ancak şunu unutuyorlar ki ölseler dahi yine de Tanrı’yla yüze yüze gelecek ve günahlarıyla karşı karşıya kalacaklar.
Tarif edilen bu manzaradan ilk kez haberdar değiliz; çok eskiden beri peygamberler bundan söz etmişti. Peygamber Yoel özellikle birebir olarak aynı portreyi çiziyor: “Yeryüzü önlerinde sarsılıyor, Gökyüzü titriyor; Güneş ve ay kararıyor, Yıldızların parıltısı görünmez oluyor. RAB ordusunun başında gürlüyor. Sayısızdır O'nun orduları ve buyruğuna uyan güçlüdür. RAB'bin o büyük günü ne korkunçtur! O güne kim dayanabilir?” (Yoel 2:10-11) Daha sonra Mesih’in kendisi de aynı bu dönemden benzer ifadelerle söz etti: “O günlerin sıkıntısından hemen sonra, 'Güneş kararacak, Ay ışık vermez olacak, Yıldızlar gökten düşecek, Göksel güçler sarsılacak.' "O zaman İnsanoğlu'nun belirtisi gökte görünecek. Yeryüzündeki bütün halklar ağlayıp dövünecek, İnsanoğlu'nun gökteki bulutlar üzerinde büyük güç ve görkemle geldiğini görecekler (Matta 24:29-30).” Bu ayetlere baktığımızda, bu olayların sıkıntı döneminin sonuna doğru, İsa Mesih’in gelişinden biraz önce gerçekleşeceğini anlayabiliyoruz. Bu bölüm sıkıntı zamanının tümünü taslak halinde aktarıyor ve ilerleyen bölümlerde araları doldurarak ayrıntıları sağlıyor. Bu dönemde, Rab İsa Mesih asırlar boyunca kendisini izleyenlere acı çektirenlerden intikam alacaktır. Eninde sonunda Tanrı adil olanı yapacaktır. (bkz. 2.Selanikliler 1:6-10)

Aralık 8
GALİP GELENLER
Vahiy 7:1-17
1*Bundan sonra yeryüzünün dört köşesinde duran dört melek gördüm. Bunlar karaya, denize ya da herhangi bir ağaç üzerine esmesin diye, yeryüzünün dört rüzgarını tutuyorlardı. 2*Sonra gündoğusundan yükselen başka bir melek gördüm. Yaşayan Tanrı'nın mührünü taşıyordu. Karaya, denize zarar vermek için yetki verilen dört meleğe yüksek sesle bağırdı: 3“Biz Tanrımız'ın kullarını alınlarından mühürleyene dek karaya, denize ya da ağaçlara zarar vermeyin!” 4Mühürlenmiş olanların sayısını işittim. İsrailoğulları'nın bütün oymaklarından 144 000 kişi mühürlenmişti:
 5Yahuda oymağından 12 000 kişi mühürlenmişti.
Ruben oymağından 12 000,
Gad oymağından 12 000,
 6Aşer oymağından 12 000,
Naftali oymağından 12 000,
Manaşşe oymağından 12 000,
 7Şimon oymağından 12 000,
Levi oymağından 12 000,
İssakar oymağından 12 000,
 8Zevulun oymağından 12 000,
Yusuf oymağından 12 000,
Benyamin oymağından 12 000 kişi mühürlenmişti.
Beyaz Kaftanlara Bürünmüş Kalabalık
9Bundan sonra gördüm ki, her ulustan, her oymaktan, her halktan, her dilden oluşan, kimsenin sayamayacağı kadar büyük bir kalabalık tahtın ve Kuzu'nun önünde duruyordu. Hepsi de birer beyaz kaftan giymişti, ellerinde hurma dalları vardı. 10Yüksek sesle bağırıyorlardı:
 “Kurtarış, tahtta oturan Tanrımız'a
Ve Kuzu'ya özgüdür!”
 11Bütün melekler tahtın, ihtiyarların ve dört yaratığın çevresinde duruyordu. Tahtın önünde yüzüstü yere kapanıp Tanrı'ya tapınarak şöyle diyorlardı:
 12“Amin!
Övgü, yücelik, bilgelik,
Şükran, saygı, güç, kudret,
Sonsuzlara dek Tanrımız'ın olsun!
Amin!”
13Bu sırada ihtiyarlardan biri bana sordu: “Beyaz kaftan giymiş olan bu kişiler kim, nereden geldiler?”
14*“Sen bunu biliyorsun, efendim” dedim.
Bana dedi ki, “Bunlar o büyük sıkıntıdan geçip gelenlerdir. Kaftanlarını Kuzu'nun kanıyla yıkamış, bembeyaz etmişlerdir. 15Bunun için,
 “Tanrı'nın tahtı önünde duruyor,
Tapınağında gece gündüz O'na tapınıyorlar.
Tahtta oturan, çadırını onların üzerine gerecek.
 16*Artık acıkmayacak,
Artık susamayacaklar.
Ne güneş ne kavurucu sıcak
Çarpacak onları.
 17Çünkü tahtın ortasında olan Kuzu onları güdecek
Ve yaşam sularının pınarlarına götürecek.
Tanrı gözlerinden bütün yaşları silecek.”

AÇIKLAMA: Altıncı bölümün sonunda Yuhanna şunu sordu: “Buna kim dayanabilir?” Tüm dünyayı sarsan bu kadar korkunç olayların karşısında kim durabilir ki? Yedinci mühre devam etmeden önce Yuhanna, yedinci bölümde kısa bir ara verip bu önemli soruya cevap verir. Bu sırada mühürlenmiş yani koruma altına alınmış 144000 şahıs ile tanışıyoruz. Bu ayetleri çok farklı yorumlayan olmuştur ancak sağlanan bilgilere sadık kalırsak, İsrail’in on iki oymağından seçilen kimseler olduğu gayet açıktır. Kutsal Kitap’ın birçok bölümünden, İsrail’in son günlerde nihayet Tanrı’ya dönüp büyük bir uyanış yaşayacağını görüyoruz. İsrail ulusu tarih boyunca genellikle Tanrı’nın planına karşı geldiyse de sonunda tövbe edip kurtulacaktır (Romalılar 11). İsa Mesih’i ölüme teslim eden Yahudiler eninde sonunda O’nu tek kurtarıcı ve kralları olarak kabul edecekler (Hezekiel 37, Zekeriya 12-13). Rab İsrail’in her oymağından on iki biner erkeği mühürleyip koruma altına alarak bu işe başlayacaktır. Bunlar Tanrı kulları olarak tanımlanır çünkü alınlarında Tanrı’nın kendi mührünü taşıyorlar.
	Peki bu grup ne yapacak? Aslında bölümün ikinci kısmı bunu açıklıyor. İsa Mesih’e inanan bu Yahudiler sayesinde şu an ruhsal karanlıkta olan İsrail toplumu müjdeyi çok güçlü bir şekilde duyacaktır ve ardından yankıları diğer uluslara da sıçrayacak. O yüzden diğer uluslardan iman edip Rab’be tapınan sayılmayacak kadar büyük bir kalabalık görünüyor. Bu gerçekten dünya tarihinin en büyük uyanışı olacaktır. Böylece Mesih’in vaat ettiği gibi göksel egemenliğin müjdesi tüm uluslara duyurulmuş olacaktır (Matta 24:14). Yuhanna beyaza bürünmüş bu kalabalığın kimlerden oluştuğunu sorunca ‘Büyük sıkıntıdan geçenler’ olduklarını öğrenir. Daniel’in dokuzuncu bölümünde Mesih’in ikinci gelişinden önce yedi yıllık büyük bir sıkıntı sürecini okuyoruz. Mesih de bunun ne kadar zor bir süreç olacağını belirtti (Matta 24:21). Demek ki dünyada kıyamet koparken Rab aynı zamanda birçok kişiyi kurtaracaktır. Rab’bin hikmeti gerçekten çok derindir. O yüzden bölümün devamında, Mesih’e inanıp da canlarından olan beyaz kaftanlara bürünmüş tüm uluslardan gelen kalabalıkla birlikte bütün gökyüzü de Tanrı’yı övmeye başlar. Bu kişiler Mesih uğruna çok acı çekecekler ama Rab’bin huzuruna geçince Tanrı’nın kendisi gözlerindeki yaşları silerek onları teselli edecektir.
	Sonuç olarak son günlerde yaşanacak büyük sıkıntı zamanında her şey kötü olmayacak. Bir yandan Mesih Karşıtı cirit atarken öbür yandan İsrail toplumu tövbe edip Rab’be dönecek ve onlar sayesinde dünyanın birçok yerinde, Mesih’e iman eden büyük bir kalabalık da toplanacak. Bu şekilde Pentikost Günü’nde müjdelenen olay tamamlanacak, verilen vaatler tam hedefine ulaşacaktır, çünkü ardından Mesih geri dönecektir. İki bin sene önce Kilise’nin doğuşunda Yoel 2’den ayet okuyan Petrus, İsrail ulusunun tövbe edip Rab’bin gelecek egemenliğine hazırlanmasını arzuluyordu (Elç.İşleri 2-3). Ama o zaman olmadı, çünkü Yahudilerin önderleri müjdeyi reddettiler. Yine de Kutsal Ruh’la donatılan havariler çıkıp dünyanın büyük bir bölümünü Mesih’e çekmeye başardılar. Ne var ki son günlerde yine Kutsal Ruh’la dolan Yahudiler müjdeyi tüm uluslara taşıyacaktır. Ama bu defa sadece 12 havari değil, 12 x 12,000 Yahudi müjdeci dünyaya yayılacak ve gelmiş geçmiş en büyük uyanışa sebep olacaktır. Aynı zamanda bu sürecin zarfında binlerce imanlının hunharca katledileceği de kesindir. Hatta Vahiy’in ilerisinde ‘başı kesilenlerden’ bahsedilmesi dikkatimizi çeker (20:4). Nitekim şimdiden Orta Doğu’nun bir çok yerinde bunun provası yapılıyor bile. Ama sonunda ister tanıklık ederek ister canlarını vererek imanlılar bir şekilde Şeytan’ı yenecekler (12:11).


Aralık 9
YEDİ BORAZAN
Vahiy 8:1-13
1Kuzu yedinci mührü açınca, gökte yarım saat kadar sessizlik oldu. 2Tanrı'nın önünde duran yedi meleği gördüm. Onlara yedi borazan verildi.
3Altın bir buhurdan taşıyan başka bir melek gelip sunağın önünde durdu. Tahtın önündeki altın sunakta bütün kutsalların dualarıyla birlikte sunmak üzere kendisine çok miktarda buhur verildi. 4Kutsalların dualarıyla buhurun dumanı, Tanrı'nın önünde meleğin elinden yükseldi. 5*Melek buhurdanı aldı, sunağın ateşiyle doldurup yeryüzüne attı. Gök gürlemeleri, uğultular işitildi, şimşekler çaktı, yer sarsıldı.
6Yedi melek ellerindeki yedi borazanı çalmaya hazırlandı.
7*Birinci melek borazanını çaldı. Kanla karışık dolu ve ateş oluştu, yeryüzüne yağdı. Yerin üçte biri, ağaçların üçte biri ve bütün yeşil otlar yandı.
8İkinci melek borazanını çaldı. Alev alev yanan, dağ gibi büyük bir kütle denize atıldı. Denizin üçte biri kana dönüştü. 9Denizdeki yaratıkların üçte biri öldü, gemilerin üçte biri yok oldu.
10*Üçüncü melek borazanını çaldı. Gökten meşale gibi yanan büyük bir yıldız ırmakların üçte biri üzerine ve su pınarlarının üzerine düştü. 11*Bu yıldızın adı Pelin'dir. Suların üçte biri pelin gibi acılaştı. Acılaşan sulardan içen birçok insan öldü.
12*Dördüncü melek borazanını çaldı. Güneşin üçte biri, ayın üçte biri, yıldızların üçte biri vuruldu. Sonuç olarak ışıklarının üçte biri söndü, gündüzün ve gecenin üçte biri ışıksız kaldı.
13Sonra göğün ortasında uçan bir kartal gördüm. Yüksek sesle şöyle bağırdığını işittim: “Borazanlarını çalacak olan öbür üç meleğin borazan seslerinden yeryüzünde yaşayanların vay, vay, vay haline!”

AÇIKLAMA: Şimdi yedinci mühürle devam ediyoruz. Sekizinci bölümün başında Mesih yedinci mührü açınca göklerde ürkütücü bir sessizlik başlıyor. Sonra yedi melek belirleniyor ve ellerine yedi borazan veriliyor. Eskiden borazanlar bayramlarda kullanılan bir müzik aletiydi, aynı zamanda savaş zamanında halkı düşmana karşı uyarmak için ve askerleri harekete geçirmek için kullanılırdı. Burada borazanlar Tanrı’nın gazabının habercisi olarak kullanılmaktadır. Yedinci mühürle gündeme gelen borazanlar, daha önce gördüğümüz bazı olayların açılımını sağlıyor. Altıncı mühürde yeri ve göğü sarsan kozmik bir sarsıntı görüldü (6:12-17). İşte borazanlar şimdi o korkunç olayların ayrıntılarını verir. Buradan itibaren yeryüzünün ve göklerin ne şekilde sarsıldığını okuyoruz. Tüm bunlar muhtemelen yedi yıllık sıkıntı döneminin sonuna doğru olacaktır; belki son bir iki yıl içinde. Bu belalarla Rab kendisine başkaldıran imansızların üzerine gazabını yağdırıyor.
1. BORAZAN: İlk borazan, bitkiler üzerine yağacak gazaba yol açar. Bunlar çok ilginç bir dolu türüyle yok olacaklar; dolu, kan ve ateşle birlikte yağacak. Sonuç olarak tüm bitkilerin üçte biri yok olacak. Bu yine korkunç bir orandır. Asya kıtası büyüklüğünde bir alanın dolu ve ateş yağmuruyla tutuştuğunu düşünün!
2. BORAZAN: Bu defa gökten devasa bir kütle, belki de bir meteor denize düşer. Bu kütlenin ilginç yanı şu ki etkisiyle denizin üçte biri kana dönüşür; dolayısıyla, etkilenen tüm yaratıklar telef olacak ve çok sayıda gemi yok olacak. Denizlerin üçte biri Atlantik Okyanusu’nun tamamı kadardır. Hepsinin kan kaynadığını düşünün. Gerçekten inanılmaz bir yıkım söz konusu!
3. BORAZAN: Üçüncü borazanla bu kez Pelin (acı demek) adında büyük bir yıldız özellikle ırmak ve su kaynakları üzerine düşer. Böylece dünyanın tatlı suyunun üçte biri, bir anda acıya dönüşür. Bu acılık sıradan bir acı da değildir, zehirleyici ve öldürücü bir etkiye sahiptir. Böylece sadece okyanus ve denizler değil, temiz su kaynaklarının büyük bir bölümü de telef olur. Daha şimdiden yeryüzünde yeterli su bulmada zorlanan insanların o günlerde nasıl sıkıntı yaşayacaklarını tahmin edebiliriz.
4. BORAZAN: Yine altıncı mühürde gördüğümüz gibi güneş, ay ve yıldızların vurulduğunu okuyoruz. Daha önce belirttiğimiz gibi, buradaki belalar aslında altıncı mühürle başlatılan olayın devamıdır. Başta sadece gök cisimlerinin üçte biri kadarı etkilenecektir ama sonra bunlar tümüyle vurulacaktır. Yine de dünya bir hayli etkilenecek ve dondurucu soğuklar yaşanacaktır.
Şimdiye kadar sıkıntı dönemindeki dünyanın gittikçe kaosa sürüklendiğini gördük. Ancak daha sonra olacakların yanında bunlar daha çok küçük doğum sancılarıdır. Göklerde uçan bir kartal bu acı gerçeği sonraki belaları görecek olan insanların vay vay vay haline diyerek dile getirir.
	Başta dediğimiz gibi tüm bunlar Tanrı’nın gazabının birer parçasıdır. Daha önce imanlıların Tanrı’dan adalet dilediklerini okuduk (6:9-11). Bu bölümün başında imanlılarının Tanrı’ya ettikleri duaların yüce tahtının önünde altın sunakta durduğunu gördük. Sonra buhurdan taşıyan bir meleğin dualara çok miktar buhur kattığını ve sunaktan ateş alarak hepsini yeryüzüne boşalttığını okuduk. Bunun sonucunda dünyanın demin anlattığımız büyük sarsıntıları yaşadığını belirtir. Demek ki kutsalların duaları gerçekten etkin ve güçlüdür. İmanlıların asırlardır adalet için yaptıkları feryat kayıtsız sonuçsuz kalmıyor. Hepsi Tanrı’nın önünde birikiyor ve bir gün Rab de üzerinde gazabını katarak dünya üzerine dökecektir.

Aralık 10
CİN ORDUSU
Vahiy 9:1-12
1Beşinci melek borazanını çaldı. Gökten yere düşmüş bir yıldız gördüm. Dipsiz derinliklere açılan kuyunun anahtarı ona verildi. 2*Dipsiz derinliklerin kuyusunu açınca, kuyudan büyük bir ocağın dumanı gibi bir duman çıktı. Kuyunun dumanından güneş ve hava karardı. 3*Dumanın içinden yeryüzüne çekirgeler yağdı. Bunlara yeryüzündeki akreplerin gücüne benzer bir güç verilmişti. 4*Çekirgelere yeryüzündeki otlara, herhangi bir bitki ya da ağaca değil de, yalnız alınlarında Tanrı'nın mührü bulunmayan insanlara zarar vermeleri söylendi. 5Bu insanları öldürmelerine değil, beş ay süreyle işkence etmelerine izin verildi. Yaptıkları işkence akrebin insanı soktuğu zaman verdiği acıya benziyordu. 6*O günlerde insanlar ölümü arayacak, ama bulamayacaklar. Ölümü özleyecekler, ama ölüm onlardan kaçacak.
7*Çekirgelerin görünümü, savaşa hazırlanmış atlara benziyordu. Başlarında altın taçlara benzer başlıklar vardı. Yüzleri insan yüzleri gibiydi. 8*Saçları kadın saçına, dişleri aslan dişine benziyordu. 9*Demir zırhlara benzer göğüs zırhları vardı. Kanatlarının sesi savaşa koşan çok sayıda atlı arabanın sesine benziyordu. 10Akrebinkine benzer kuyrukları ve iğneleri vardı. Kuyruklarında, insanlara beş ay zarar verecek güce sahiptiler. 11Başlarında kral olarak dipsiz derinliklerin meleği vardı. Bu meleğin İbranice adı Avaddon, Grekçe adıysa Apolyon'dur.
12Birinci “vay” geçti, işte bundan sonra iki “vay” daha geliyor.

AÇIKLAMA: Bu bölümde geçen ürpertici manzara Hollywood icadına benzer. Yalnız unutmayalım ki bu bir fil m değil, bu günün birinde dünyanın başına gelecek Tanrı gazabıdır. Birçok yorumcu burada tarif edilen garip yaratıklara mecazi bir anlam yüklemek ister. Elbette ki Vahiy kitabında zaman zaman mecazi ya da sembolik nesnelerle karşılaşıyoruz fakat burada geçen yaratıkların başlarındaki saça kadar son derece titiz bir şekilde tarif edilmeleri bunun tamamen gerçek olduğunu gösterir. Bölümün başında gökten yere düşmüş bir yıldızın dipsiz kuyuyu açtığını okuyoruz. Büyük olasılıkla burada ‘parlak yıldız’ olarak resmedilen şey İblis’in kendisidir (Yeşaya 14:12, Luka 10:18). Dipsiz derinlikleri açtığında içinden yükselen kara dumanın içinden iğrenç bir çekirge ordusu belirir. Peki bunlar ne olabilir? İlginçtir ki Kutsal Kitap başka birkaç yerde bunun gibi karanlıkta zincire vurulmuş cinlerden bahseder (2.Petrus 2:4, Yahuda 6). Bu ayetlerde geçenler büyük ihtimalle tufandan önce Nuh’un zamanında yeryüzünde dolaşan ama Tanrı’nın belirlediği düzeni ve sınırları aşarak büyük cezaya uğrayan cinlerdir. (bkz. Yaratılış 6:1-5) Okuduğumuz kadarıyla düşmüş meleklerin bazıları bayanlarla ilişkiye girmeye yeltendiler ve bu şekilde insan soyunu kirlettiler. Bu tür olaylardan dolayı Tanrı’nın tüm dünyayı tufanla tamamen yıkmaktan başka bir çaresi kalmadı. İşte Vahiy 9. bölümde karşımıza çıkan çekirge ordusu muhtemelen tufandan önce dipsiz kuyuya hapsedilmiş o cinlerdir.
Peki bu yaratıkların garip şekilleri nedir böyle? Görünüşleri bir hayli ürkütücüdür: “Savaşa hazırlanmış atlara benziyordu. Başlarında altın taçlara benzer başlıklar vardı. Yüzleri insan yüzleri gibiydi. Saçları kadın saçına, dişleri aslan dişine benziyordu. Demir zırhlara benzer göğüs zırhları vardı. Kanatlarının sesi savaşa koşan çok sayıda atlı arabanın sesine benziyordu. Akrebinkine benzer kuyrukları ve iğneleri vardı…” Baştan çekirgelere benzetilmeleri çok dikkat çekicidir. Çünkü Peygamber Yoel kendi ülkesine saldıran Babil ordusunu çekirgelere benzetti (Yoel 1:6). Çekirgeyi andıran bu orduları tarif eden Yoel, aynı zamanda Mesih Karşıtı’nın ordularını betimlemiştir (Yoel 2:1-5). Peki en ince ayrıntısına kadar tarif edilen bu çekirgeler sadece Mesih Karşıtı’nın ordularını mı temsil eder yoksa başka türlü gerçekleşebilir mi? Aslında son yıllarda teknolojinin ortaya çıkardığı DNA genetik mutasyonlarının bir sonucu olabilir bu yaratıklar. Canlı doku ile uğraşan bilim adamları artık istedikleri yaratıkları var edebiliyorlar neredeyse o yüzden burada tarif edilen tarzda bir yaratığı icat etmeleri yakın gelecekte pek zor ve imkânsız sayılmaz. Dahası birinin bundan binlercesini çoğalttığını düşünün. Ve de dipsiz derinliklerden çıkan cinler de onların içine yerleşse alın size gelmiş geçmiş en korkunç kâbus – cinli çekirge ordusu.
Çekirgelerin yaptıklarına bakarsak, insanlara saldırarak beş ay süren korkunç bir acı verdiklerini okuyoruz. Ancak Tanrı’nın adını taşıyanlara karşı tamamen etkisizdirler. Son olarak, başlarındaki kral dikkatimizi çeker. Apolyon mahvedici demektir. Dipsiz derinliklerin meleği, yani önderi olarak tanıtılır. Bu kim olabilir? Şeytan’ın başka bir ismi olabilir, ancak İblis henüz dipsiz derinliklere hapsedilmemişti (20:3). İlginç bir bağlantı daha var. Mesih Karşıtı birkaç yerde dipsiz derinliklerden çıkan biri olarak geçer (11:7-8). Anlaşılan o ki Mesih Karşıtı’nın içindeki ruh  dipsiz derinliklerden çıkan cindir. Bunun cinlerin kralı Apolyon olması muhtemeldir. Böylece Mesih Karşıtı’nın içinde cinlerin en korkutucusu bulunacaktır. İşte ilk Vay böyle olacak ama iki Vay daha var.


Aralık 11
ATLI KASIRGA
Vahiy 9:13-21
13*Altıncı melek borazanını çaldı. Tanrı'nın önündeki altın sunağın dört boynuzundan gelen bir ses işittim. 14Ses, elinde borazan olan altıncı meleğe, “Büyük Fırat Irmağı'nın yanında bağlı duran dört meleği çöz” dedi. 15Tam o saat, o gün, o ay, o yıl için hazır tutulan dört melek, insanların üçte birini öldürmek üzere çözüldü. 16Atlı ordularının sayısı iki yüz milyondu, sayılarını duydum. 17Görümümde atları ve binicilerini gördüm. Ateş, gökyakut ve kükürt renginde göğüs zırhları kuşanmışlardı. Atların başları aslan başına benziyordu. Ağızlarından ateş, duman, kükürt fışkırıyordu. 18İnsanların üçte biri bunların ağzından fışkıran ateş, duman ve kükürtten, bu üç beladan öldü. 19Atların gücü ağızlarında ve kuyruklarındadır. Yılanı andıran kuyruklarının başıyla zarar verirler.
20*Geriye kalan insanlar, yani bu belalardan ölmemiş olanlar, kendi elleriyle yaptıkları putlardan dönüp tövbe etmediler. Cinlere ve göremeyen, işitemeyen, yürüyemeyen altın, gümüş, tunç, taş, tahta putlara tapmaktan vazgeçmediler. 21Adam öldürmekten, büyü, fuhuş, hırsızlık yapmaktan da tövbe etmediler.

AÇIKLAMA: Her geçen vay bir öncekinden daha korkutucu oluyor. Altıncı borazan bir önceki kadar garip ve anlaşılması zordur. Başta Fırat Nehri’nin yanında bağlı tutulan dört melekten söz edilir. Peki bunlar kim? Bildiğimiz Fırat Nehri’nden bahsettiği kesin ama orda bağlı tutulan dört melek muhtemelen düşmüş melekler, yani cinlerdir, çünkü çözüldüklerinde insanların üçte birini öldürmek için yetki alıyorlar. Ama ne zaman bağlandılar ya da neden orada tutuldular bilmiyoruz. Ancak Daniel 10. bölümde ilginç bir ayrıntı vardı. O bölümde zamanında Orta Doğuda hüküm süren büyük imparatorlukların üzerinde büyük cinlerin sorumlu olduğunu okuyoruz. Acaba bu dört melek eskiden Mezopotamya topraklarında egemenlik süren Asur, Babil, Med-Pers ve Yunan imparatorluklarının baş cinleri olabilir mi? Peki, Fırat Nehri neden bu kadar önemli? Çünkü Tanrı’ya meydan okuyan ilk egemenliğin çıkış noktası; orada bulunan ve daha sonra yeniden gündeme oturacak olan Babil kentidir (Yaratılış 11, Vahiy 17-18). Daha ilginci şu ki bugünlerde en çok insana zülüm eden ve Tanrı’nın halkında düşmanca yaklaşan örgütler de yine Fırat Nehri boyunca egemenlik sürmektedirler.
Sonra sayısı 200 milyon olan bir ordudan söz ediliyor. Bazıları bu rakamın çok devasa bir ordu için verilen mecazi bir rakam olduğunu düşünür. Ama öyle olsaydı net bir rakam vermezdi. Aynı zamanda dünya tarihinde hiç bu kadar büyük bir ordu savaşa girmemiştir. Yine de yıllar önce Çin böyle bir orduya sahip olduğunu iddia etti; demek ki mümkündür. Peki, bu kadar büyük bir ordu ne yapıyor? Muhtemelen bunlar Armagedon Savaşı’na katılmaya geliyor (Vahiy 16:12-16). Kutsal Kitap, sona yaklaşınca Mesih Karşıtı’yla birlikte birçok ulusun İsrail topraklarına yönelip Tanrı’nın halkını yok etmek için toplanacağını yazar (Zekeriya 12-14). Burada söz konusu olan grubun doğudan mı kuzeyden mi geldikleri belli değil ama Daniel 11:44’te ima edilen ordular olabilir. Fakat burada tarif edilen garip yaratıkların ne olduğu konusunda farklı düşünceler vardır. “Ateş, gökyakut ve kükürt renginde göğüs zırhları kuşanmışlardı. Atların başları aslan başına benziyordu. Ağızlarından ateş, duman, kükürt fışkırıyordu.” Kimi bundan 2000 sene önce yazan Yuhanna’nın kendi ilkel diliyle modern savaş makinalarını tarif etmeye çalıştığını düşünüyor. Belki de bir önceki borazanın habercisi olduğu yaratıklar gibi, bunlar da genetik mutasyon sonucunda geliştirilen yaratıklar ya da askeri amaç için geliştirilen robotlar da olabilir. Her nasıl olacaksa tam o saat, o gün, o ay, o yıl için hazırlanmış ve son savaşa katılmak üzere harekete geçen bu ordular, dünyaya korkunç bir zarar verecekler. Artık o zamana kadar yeryüzünde kaç insan kalır bilemeyiz ama üçte birinin yok olması yine de muazzam ve korkunç bir rakamdır. Ama ne ilginçtir ki tüm bunların sonunda, insanlar hala Tanrı’ya dönüp günahlarıyla yüzleşmeyi reddedeceklerdir. İnsanda gerçekten akıl almaz bir inat ve gurur vardır. İşte tam bu yüzden bu gazabı hak ediyor.

Aralık 12
SON UYARI
Vahiy 10:1-11
1Sonra gökten inen güçlü başka bir melek gördüm. Buluta sarınmıştı, başının üzerinde gökkuşağı vardı. Yüzü güneşe, ayakları ateşten sütunlara benziyordu. 2-3Elinde açılmış küçük bir tomar vardı. Sağ ayağını denize, sol ayağını karaya koyarak aslanın kükremesini andıran yüksek sesle bağırdı. O bağırınca, yedi gök gürlemesi dile gelip seslendiler. 4Yedi gök gürlemesi seslendiğinde yazmak üzereydim ki, gökten, “Yedi gök gürlemesinin söylediklerini mühürle, yazma!” diyen bir ses işittim.
5*Denizle karanın üzerinde durduğunu gördüğüm melek, sağ elini göğe kaldırdı. 6Göğü ve göktekileri, yeri ve yerdekileri, denizi ve denizdekileri yaratanın, sonsuzluklar boyunca yaşayanın hakkı için ant içip dedi ki, “Artık gecikme olmayacak. 7Yedinci melek borazanını çaldığı zaman, Tanrı'nın sır olan tasarısı tamamlanacak. Nitekim Tanrı bunu, kulları peygamberlere müjdelemişti.”
8*Gökten işittiğim ses benimle yine konuşmaya başladı: “Git, denizle karanın üzerinde duran meleğin elindeki açık tomarı al” dedi.
9Meleğin yanına gidip küçük tomarı bana vermesini istedim. “Al, bunu ye!” dedi. “Midende bir acılık yapacak, ama ağzına bal gibi tatlı gelecek.” 10Küçük tomarı meleğin elinden alıp yedim, ağzımda bal gibi tatlıydı. Ama yutunca midem acılaştı. 11Sonra bana şöyle dendi: “Yine birçok halk, ulus, dil ve kralla ilgili olarak peygamberlikte bulunmalısın.”

AÇIKLAMA: Yedinci borazan çalmadan, Yuhanna bu arada olup biten birçok önemli gelişmeleri aktaracak çünkü son borazan çaldığında artık son gelmiş olacak. Kutsal Kitap’ın bir çok yerinde Mesih’in gelişinden hemen önce ‘son borazan’ın çalınacağını okuyoruz (Matta 24:31; 1.Korintliler 15:52; 1.Selanikliler 4:16). Yedinci borazan Mesih’in gelişini ve egemenliğini müjdeleyecektir (Vahiy 11:15). Ancak sona devam etmeden önce Rab, aradaki bölümlerde (10-13) yeryüzünde gelişen olaylara değinmek istiyor. Onuncu bölümde güçlü ve son derece görkemli bir meleğin gökten inip önemli bir uyarıda bulunduğunu okuyoruz. Onun kim olduğu konusuna gelince, Mikail ya da Cebrail gibi öncü Baş meleklerden biri olduğu düşünülüyor (Daniel 12:1). Elindeki küçük tomar hemen dikkat çeker. Büyük olasılıkla bu, Mesih’in baştan beri açmakta olduğu yedi mühürlü yargı tomarından kalan kısımdır. Çünkü yedinci mühür açıldığında yedi borazana yol açtı. Şimdi de son borazana gelinmiştir. Bu küçük tomar yeryüzüne yağacak son yargıları içerir.
	Bu arda yedi gök gürlemesi seslenir. Gök gürleme fırtınanın habercisidir. Burada yeryüzü üzerine kopacak son büyük kozmik fırtınanın haberini verir ancak Rab Yuhanna’nın yedi gök gürlemelerinin söylediklerini yazmasını yasaklar. Ardından denizle karanın üzerinde duran güçlü melek ant içerek ‘Artık gecikme olmayacak, Yedinci melek borazanını çaldığı zaman, Tanrı’nın sır olan tasarısı tamamlanacak’ der. Kısacası, sona pek az kaldığını söyler ve her şeyin Tanrı’nın peygamberlerin ağızlarından söylediği gibi tam tamına gerçekleşeceğini belirtir. Peki neden gök gürlemelerinin söylediklerini yazmıyor? Aslında Rab bunu peygamberlerin yazılarından aktardı bile ancak bunu ancak dikkatli bir şekilde ‘okuyan anlayacaktır’ (Matta 24:15).
	Sonra Rab, Yuhanna’nın küçük tomarı güçlü meleğin elinden alıp yemesini söyler. Tabii bu bize çok garip gelebilir ama aynısı Eski Antlaşma’da da vardı. Rab peygamber Hezekiel’in de Tanrı’nın yargılarını içeren tomarı yemesini söyledi (Hezekiel 3:1-3). Aynı şekilde Yuhanna onu yediğinde başta ağzına bal gibi tatlı geldiyse de midesine inince büyük bir acılık yarattığını okuyoruz. Bu, Tanrı’nın gazabının iki yönünü vurgular. Bir yandan asırlardır adalet bekleyen imanlılar için gelen yargı tatlı gelir ama öbür yandan insanların-kötü de olsalar, cezalandırıldıklarını görmek kolay değildir. Böylece Rab Yuhanna’ya yargı sözlerini duyurmaya emreder. Bizler de müjdeyi yaymaya çağrıldık. Bu, kurtulup Tanrı’ya dönen insanlara tatlı gelir, ama Tanrı’yı tanımayı reddedenler için bu korkunç bir tat yaratır (2.Korintliler 2:14-16). Yine de Pavlus’un dediği gibi müjdeyi yaymasak vay halimize (1.Korintliler 9:16). Sonuç olarak ister insanlar bizi sevsin ister sevmesin, onları uyarmalıyız.

Aralık 13
İKİ TANIK
Vahiy 11:1-19
 1*Bana değneğe benzer bir ölçü kamışı verilip şöyle dendi: “Git, Tanrı'nın Tapınağı'nı ve sunağı ölç, orada tapınanları say! 2*Tapınağın dış avlusunu bırak, orayı ölçme. Çünkü orası, kutsal kenti kırk iki ay ayaklarıyla çiğneyecek olan uluslara verildi. 3İki tanığıma güç vereceğim; çul giysiler içinde bin iki yüz altmış gün peygamberlik edecekler.”
4*Bunlar yeryüzünün Rabbi önünde duran iki zeytin ağacıyla iki kandilliktir. 5Biri onlara zarar vermeye kalkışırsa, ağızlarından ateş fışkıracak ve düşmanlarını yiyip bitirecek. Onlara zarar vermek isteyen herkesin böyle öldürülmesi gerekir. 6Peygamberlik ettikleri sürece yağmur yağmasın diye göğü kapamaya yetkileri vardır. Suları kana dönüştürme ve yeryüzünü, kaç kez isterlerse, her türlü belayla vurma yetkisine sahiptirler. 7*Tanıklık görevleri sona erince dipsiz derinliklerden çıkan canavar onlarla savaşacak, onları yenip öldürecek. 8*Cesetleri, simgesel olarak Sodom ve Mısır diye adlandırılan büyük kentin anayoluna serilecek. Onların Rabbi de orada çarmıha gerilmişti. 9Her halktan, oymaktan, dilden, ulustan insan üç buçuk gün cesetlerini seyredecek, cesetlerinin mezara konulmasına izin vermeyecekler. 10Yeryüzünde yaşayanlar onların bu durumuna sevinip bayram edecek, birbirlerine armağanlar gönderecekler. Çünkü bu iki peygamber yeryüzünde yaşayanlara çok eziyet etmişti.
11*Üç buçuk gün sonra iki peygamber, Tanrı'dan gelen yaşam soluğunu alınca ayağa kalktılar. Onları görenler dehşete kapıldı. 12*İki peygamber gökten gelen yüksek bir sesin, “Buraya çıkın!” dediğini işittiler. Sonra düşmanlarının gözü önünde bir bulut içinde göğe yükseldiler. 13*Tam o saatte şiddetli bir deprem oldu, kentin onda biri yıkıldı. Depremde yedi bin kişi can verdi. Geriye kalanlar dehşete kapılıp gökteki Tanrı'yı yücelttiler.
14İkinci “vay” geçti. İşte, üçüncü “vay” tez geliyor.
15*Yedinci melek borazanını çaldı. Gökte yüksek sesler duyuldu:
 “Dünyanın egemenliği
Rabbimiz'in ve Mesihi'nin oldu.
O sonsuzlara dek egemenlik sürecek.”
16-17Tanrı'nın önünde tahtlarında oturan yirmi dört ihtiyar yüzüstü yere kapandı. Tanrı'ya tapınarak şöyle dediler:
 “Her Şeye Gücü Yeten,
Var olan, var olmuş olan Rab Tanrı!
Sana şükrediyoruz.
Çünkü büyük gücünü kuşanıp
Egemenlik sürmeye başladın.
 18*Uluslar gazaba gelmişlerdi.
Şimdiyse senin gazabın üzerlerine geldi.
Ölüleri yargılamak,
Kulların olan peygamberleri, kutsalları,
Küçük olsun büyük olsun,
Senin adından korkanları ödüllendirmek
Ve yeryüzünü mahvedenleri mahvetmek zamanı da geldi.”
19*Ardından Tanrı'nın gökteki tapınağı açıldı, tapınakta O'nun Antlaşma Sandığı göründü. O anda şimşekler çaktı, uğultular, gök gürlemeleri işitildi. Yer sarsıldı, şiddetli bir dolu fırtınası koptu.

AÇIKLAMA: Bu sırada, son günlerde dünyayı sarsacak iki adamla tanışıyoruz. Mesih’in ilk gelişinde yolunu hazırlayan Yahya gibi, bunlar İsa Mesih’in ikinci gelişinin yolunu hazırlayacaklar. Hizmetleriyle ilgili verilen önemli bilgilere dikkat edelim:
1. Tapınakta hizmet ederler: İlk ayetlerden, onların özellikle tapınak civarında hizmet ettiklerini anlıyoruz. Demek ki son günlerde Yeruşalim’de Tanrı’nın eski Tapınağı yeniden inşa edilecektir (2.Selanikliler 2:4). İki tanığın hizmeti muhtemelen yıkıcı iğrenç şeyin dikilmesi olayından sonra olacaktır, çünkü 42 aylık, yani üç buçuk yıllık süreden söz eder. Başka bir ayette 1260 gün peygamberlik edeceklerini okuyoruz. Bu rakam hep yedi yıllık sıkıntı döneminin son yarısıyla ilgili olarak geçer (Daniel 7:25; Vahiy 12:6; 13:5). Bu sırada Yahudiler’in çoğu Yeruşalim’den kaçmış olacaktır. Ayrıca Yeruşalim kenti ve özellikle Tapınak sürekli öteki uluslar tarafından ayaklar altında ezilecektir (Luka 21:24). O yüzden onlar Rab adına oraya dikilip Tanrı adına tanıklık edecekler.
2. Tanrı’nın gücüyle hizmet ederler: İki tanık Tanrı adına peygamberlik görevini yapacaklar. Bunu yaparken Rab’bin olağanüstü gücüyle hareket ettiklerini okuyoruz: ‘ağızlarından ateş fışkıracak ve düşmanlarını yiyip bitirecek. Peygamberlik ettikleri sürece yağmur yağmasın diye göğü kapamaya yetkileri vardır. Suları kana dönüştürme ve yeryüzünü, kaç kez isterlerse, her türlü belayla vurma yetkisine sahiptirler’ Benzer bir güç ve yetkiyi Musa, İlyas ve Elişa gibi peygamberlerde görürüz. Aslında Rab onları bu şekilde koruma altına alacak, aynı zamanda bu tür mucizelerle bütün dünyaya gücünü gösterecektir.
3. Çul giysiler içinde hizmet ederler: Giyim kuşam tarzları çok dikkat çekicidir. Bunlar kendi rahatlarını hiç düşünmeyip kutsal göreve tamamen adanmış kişiler olacaklar. Aynı zamanda çul giysiler yas tuttuklarını gösterir. Muhtemelen tapınağın, Mesih Karşıtı tarafından kirletilmesini protesto ediyorlar. Bu tarz kıyafetler İlyas ve Yahya’yı akla getirir. İsa Mesih’in ilk gelişinden önce Kutsal Kitap, İlyas gibi birinin gelip onun yolunu hazırlayacağını bildirdi (Yeşaya 40:3; Malaki 3:1; 4:5). Yahya bu sözleri yerine getirme amacıyla gönderilmişti (Luka 1:17, 76-77). Mesih’in kendisi Yahya’nın beklenen İlyas olduğunu belirtti (Matta 11:14; Luka 1:17). Ancak kabul görmediğinden dolayı ilk gelişinde vaat edilen Göksel Egemenlik’le ilgili beklentiler gerçekleşmedi. O yüzden Mesih’in ikinci gelişinden önce İlyas’ın gelmesi yeniden beklenmektedir (Matta 17:11). Ancak bu defa bir değil, iki kişi olacaktır. Bu açıdan iki tanık, Yahya’nın zamanında taşımış olduğu bayrağı kaldığı yerden devam edip ileriye taşıyacaklar.
İki tanıkla ilgili olarak verilen önemli bir bilgi de şudur: ‘Bunlar yeryüzünün Rabbi önünde duran iki zeytin ağacıyla iki kandilliktir.’ Bu sözler neyi kastediyor olabilir? Kutsal Kitap’a baktığımızda Zekeriya 4’te bununla birebir alakalı bir bölüm okuyoruz. Zekeriya’nın döneminde burada tarif edilen olaylar kısmen gerçekleşti. O dönemde sürgünden dönen Yahudi halkı, Tapınağı restore etmeye çalışıyordu. Bu kutsal görevde Prens Zerubbabil ve Kâhin Yeşu halka önderlik ediyordu. Bu görümde onların ancak Kutsal Ruh’tan gelen mesh yağıyla başaracaklarını görebiliyoruz. Yuhanna, Vahiy 11’de bu olaya atıfta bulunarak bu iki tanığın da Kutsal Ruh’un gücüyle Rab’bin ruhsal tapınağını restore edeceklerini vurgulamaya çalışıyor. İki kişi, milyarlarca insan karşısında ne yapabilir ki, diyecekler insanlar. Ancak Zekeriya 4:10’da belirtildiği gibi: “Küçük işleri yapma gününü kim küçümsüyor?” Evet, Rab çula kuşanmış iki şahıs aracılığıyla dünyayı sarsacak ve çok büyük işlere imza atacak.
	Son olarak hizmet süreleri sona erince nasıl bir zulümle karşılaşacaklarını okuyoruz. Rab’bin izniyle Mesih Karşıtı onları nihayet yok edebilecek. Dünya buna öyle bir sevinecek ki büyük bir bayram havası yaşanacak. Hatta insanlar birbirine hediyeler gönderecekler, yani Tanrı adamlarını yenerek Tanrı’nın planını alt ettiklerini sanacaklar bir anda. Ancak üç buçuk gün sonunda birden Rab onların cesetlerini canlandıracak ve tüm dünyanın gözü önünde diri diri göğe kaldıracaktır. Hatta Rab’bin kendisi göklerden seslenecek ve tüm dünya O’nu duyacak. Dünyanın tümünün bu olup bitenleri canlı yayında izlediğini düşünün. İnsanlar dehşete düşecek. Daha da kötüsü hemen ardından Yeruşalim öyle büyük bir depremle sarsılacak ki kentin onda biri yıkılacak ve binlerce insan ölecek. Böylece son damgayı Rab vuracak. Ardından son borazan çalıyor ve bütün gökyüzü müthiş bir heyecanla Mesih’in Egemenliğini karşılamak üzere hazırlanıyor. Bölümün sonunda geçen deprem muhtemelen daha önce 6. bölümün sonlarında gördüğümüz ve 16:18’de göreceğimiz depremle birdir. Artık sonlara geldik.

Aralık 14
GÖKSEL DRAM
Vahiy 12:1-17
 1Gökte olağanüstü bir belirti, güneşe sarınmış bir kadın göründü. Ay ayaklarının altındaydı, başında on iki yıldızdan oluşan bir taç vardı. 2Kadın gebeydi. Doğum sancıları içinde kıvranıyor, feryat ediyordu. 3*Ardından gökte başka bir belirti göründü: Yedi başlı, on boynuzlu, kızıl renkli büyük bir ejderhaydı bu. Yedi başında yedi taç vardı. 4*Kuyruğuyla gökteki yıldızların üçte birini sürükleyip yeryüzüne attı. Sonra doğum yapmak üzere olan kadının önünde durdu; kadın doğurur doğurmaz ejderha çocuğu yutacaktı. 5*Kadın bir oğul, bütün ulusları demir çomakla güdecek bir erkek çocuk doğurdu. Çocuk hemen alınıp Tanrı'ya, Tanrı'nın tahtına götürüldü. 6Kadınsa çöle kaçtı. Orada bin iki yüz altmış gün beslenmesi için Tanrı tarafından hazırlanmış bir yeri vardı.
7-8*Gökte savaş oldu. Mikail'le melekleri ejderhayla savaştılar. Ejderha kendi melekleriyle birlikte karşı koydu, ama gücü yetmedi. Bu yüzden gökteki yerlerini yitirdiler. 9*Büyük ejderha –İblis ya da Şeytan denen, bütün dünyayı saptıran o eski yılan– melekleriyle birlikte yeryüzüne atıldı. 10*Bundan sonra gökte yüksek bir sesin şöyle dediğini duydum:
 “Tanrımız'ın kurtarışı, gücü, egemenliği
Ve Mesihi'nin yetkisi şimdi gerçekleşti.
Çünkü kardeşlerimizin suçlayıcısı,
Onları Tanrımız'ın önünde gece gündüz suçlayan
Aşağı atıldı.
 11Kardeşlerimiz Kuzu'nun kanıyla
Ve ettikleri tanıklık bildirisiyle
Onu yendiler.
Ölümü göze alacak kadar
Vazgeçmişlerdi can sevgisinden.
 12Bunun için, ey gökler ve orada yaşayanlar,
Sevinin!
Vay halinize, yer ve deniz!
Çünkü İblis zamanının az olduğunu bilerek
Büyük bir öfkeyle üzerinize indi.”
13Ejderha yeryüzüne atıldığını görünce, erkek çocuğu doğuran kadını kovalamaya başladı. 14*Yılanın önünden çöle, üç buçuk yıl besleneceği yere uçup kaçabilmesi için kadına büyük kartal kanatları verildi. 15Yılan ağzından, kadını selle süpürüp götürmek için onun ardından ırmak gibi su akıttı. 16Ama yeryüzü, ağzını açıp ejderhanın ağzından akıttığı ırmağı yutarak kadına yardım etti. 17Bunun üzerine ejderha kadına öfkelendi. Kadının soyundan geriye kalanlarla, Tanrı'nın buyruklarını yerine getirip İsa'ya tanıklıklarını sürdürenlerle savaşmaya gitti. 18Denizin kıyısında dikilip durdu.

AÇIKLAMA: Vahiy 12 çok farklı bir bölümdür. Vahiy kitabı genellikle kronolojik olarak ilerler ama arada bir parantez açıp önemli bir olay ya da gelişme aktarır. Rab burada kısa bir sürede tüm insanlık tarihini kapsayan panoramik bir pencere açar; bunun bir belirti, yani sembolik olduğunu baştan söyler. Bildirmeyi amaçladığı mesajı sembolik ve çok dramatik bir şekilde işler. Bu dramın üç önemli oyuncusu var: Hamile bir kadın, kızıl bir ejderha ve doğan bir çocuk. Şimdi sembolik olduğu için istediğimiz manayı yükleyebiliriz anlamına gelmez. Bu göksel dramı aktaran Tanrı’nın aklında her bir sembolik belirtinin belirli bir manası var. Hamile kadının kimi temsil ettiği konusunda pek çok yorumcu hemfikirdir. Başındaki on iki yıldız, güneş ve ay Yusuf’un rüyasında gördüklerine birebir benzemektedir (Yaratılış 37:9); buna göre, on iki yıldız Yahudiler’in on iki oymağını temsil ediyor olmalı. Belli ki bu kadın baştan beri Tanrı’nın planlarını gerçekleştirmek üzere seçilen İsrail’i temsil ediyor. Metnin devamında ejderhanın Şeytan’ı temsil ettiğini okuyoruz (12:9). Yedi başlı ve on boynuzlu olması, onun tarih boyunca öne çıkan tüm imparatorlukların arkasında olduğunun bir işareti olabilir. Doğacak olan çocuk da Mesih’ten başka kimse olamaz. O ki tüm ulusları demir çomakla yönetmek üzere seçilmişti (Mezmur 2:9; Vahiy 19:15). O yüzden ejderha onu yok etmek istiyor. Ancak Rab Tanrı çocuğu ejderhanın pençelerinden kurtarıyor ve kendi tahtına oturtuyor. Bu arada kadın da kaçmak zorunda kalıyor. Bundan sonraki kısım artık son günleri anlatır. Onun çölde 1260 gün beslendiği ve Tanrı tarafından korunduğu yazar. Dikkat edersek 1260 gün daha önce sıkça gördüğümüz üç buçuk yıla eşittir. Bu demek oluyor ki özellikle sıkıntı döneminin son yarısında Şeytan İsrail’i kovalayıp duracak, ancak Rab halkını her kötülükten kayıracaktır.
	İlerleyen ayetlerde, ejderhayla cinler ve Mikail’le melekler arasında geçen kozmik bir savaş sahne yer alır. Ejderhanın kuyruğuyla alaşağı ettiği meleklerin üçte biri; onun isyanına katılan diğer melekler, yani Kutsal Kitap’ın cin dediği kötü ruhlardır. Şunu unutmamalıyız ki Tanrı, Şeytan’ı ve cinleri bu halde yaratmadı. Başta İblis görkemli bir Keruv’du ancak kendisinde günah bulununca Rab’bin huzurundan atıldı (Hezekiel 28:14-15). Yine de o zamandan beri Tanrı ona belirli bir özgürlük tanıdı. Ancak sona yaklaşınca Şeytan sonunda gökteki yerini yitirecek ve yeryüzüne atılacak. Bu defa sonunun yakın olduğunu bildiğinden, tüm öfkesiyle İsrail ve diğer imanlıların üzerine gelecek. Ne var ki Mesih imanlıların büyük bir bölümü bu süreçte katledilseler de İsa’nın kanı ve cesur tanıklıklarıyla eski yalancı yılanı alt etmeyi başaracaklar. İşte bu kozmik dram Tanrı’yla Şeytan arasında asırlardır süren göksel mücadeleyi özetler. Tanrı tarihe böyle bakar. Bizler imparatorlar ve krallıklara odaklanırken Rab hepsinin arkasındaki Şeytani gücü görür. Rab baştan beri İbrahim’in soyundan seçtiği İsrail ulusuyla tüm insanlara bir kurtarıcı vaat etti; bu Rab olan Mesih’tir. Ancak Şeytan da baştan beri Tanrı’nın bu kutsal planını bozmak için elinden geleni yapıyor. Son günlerde de bu kozmik mücadele iyice kızışacak ve İblis, Tanrı’nın birçok kulunu öldürmeyi başaracak. Onlar ise Mesih’in yaptığı gibi canlarını feda ederek Şeytan’ı bozguna uğratacaklar.


Aralık 15
DENİZDEN ÇIKAN CANAVAR
Vahiy 13:1-10
1*Sonra on boynuzlu, yedi başlı bir canavarın denizden çıktığını gördüm. Boynuzlarının üzerinde on taç vardı, başlarının üzerinde küfür niteliğinde adlar yazılıydı. 2Gördüğüm canavar parsa benziyordu. Ayakları ayı ayağı, ağzı aslan ağzı gibiydi. Ejderha canavara kendi gücü ve tahtıyla birlikte büyük yetki verdi. 3Canavarın başlarından biri ölümcül bir yara almışa benziyordu. Ne var ki, bu ölümcül yara iyileşmişti. Bütün dünya şaşkınlık içinde canavarın ardından gitti. 4İnsanlar canavara yetki veren ejderhaya taptılar. “Canavar gibisi var mı? Onunla kim savaşabilir?” diyerek canavara da taptılar.
5*Canavara, kurumlu sözler söyleyen, küfürler savuran bir ağız ve kırk iki ay süreyle kullanabileceği bir yetki verildi. 6Tanrı'ya küfretmek, O'nun adına ve konutuna, yani gökte yaşayanlara küfretmek için ağzını açtı. 7*Kutsallarla savaşıp onları yenmesine izin verildi. Canavar her oymak, her halk, her dil, her ulus üzerinde yetkili kılındı. 8*Yeryüzünde yaşayan ve dünya kurulalı beri boğazlanmış Kuzu'nun yaşam kitabına adı yazılmamış olan herkes ona tapacak. 9Kulağı olan işitsin!
 10*Tutsak düşecek olan
Tutsak düşecek.
Kılıçla öldürülecek olan
Kılıçla öldürülecek.
Bu, kutsalların sabrını ve imanını gerektirir.

AÇIKLAMA: Son günlerin dramının önemli bir aktörü de Mesih Karşıtı’dır. Kutsal Kitap bir çok yerde ondan ayrıntılı bir şekilde bahseder (Daniel 7, Matta 24, 2.Selanikliler 2). Bu adam, dünyanın son zamanlarında Tanrı’ya başkaldırmada ve O’nun kutsal halkına zulmetmede uluslara önderlik yapacak şahıstır. Burada ‘denizden çıkan canavar’ diye tasvir edilen bu kişiyle ilgili verilen tüm ayrıntılar, sembolik olarak onun nasıl biri olacağı ve ne şekilde davranacağını vurgular. Şimdi sıralanan unsurlara tek tek bakalım:
1. On boynuzlu, yedi başlı bir canavarın: Canavar neredeyse ejderhaya birebir benzemektedir. Bu benzerliğin sebebi, Şeytan’ın gücü ve yetkisiyle donatılmış olmasıdır. On boynuz ve yedi başın anlamı da var. Kutsal Kitap’ı bilenler anımsayacaktır, bu rakam Daniel 7:7’de geçen on boynuzlu canavarı anımsatır. Orada on boynuzun, Mesih Karşıtı’nın himayesinde hüküm sürecek on kralı sembolize ettiğini okuyoruz.
2. Denizden çıktı: Bu canavarın denizden çıkması dikkat çekicidir. Yuhanna gibi bir Yahudi için deniz demek, Akdeniz demektir. Sembolik olarak, Akdeniz ve çevresinde bulunan kıyı halkları, yani Yahudi olmayan diğer ulusları temsil eder. (bkz. Yeşaya 42:4-12; 60:5,9) Bu yüzden, Mesih Karşıtı’nın muhtemelen Yahudi olmayan diğer uluslardan çıkacağı düşünülür.
3. Başlarının üzerinde küfür niteliğinde adlar yazılıydı: Bu nitelik onun ne derece Tanrı’ya karşı olduğunu belirtir. Bu yine de Daniel 7’de geçen ve Mesih Karşıtı’nın sembolize eden küçük boynuzun Tanrı’ya karşı söylediği övüngen sözleri hatırlatır. Bu onun ne kadar kibirli biri olduğunu vurgular.
4. Gördüğüm canavar parsa benziyordu. Ayakları ayı ayağı, ağzı aslan ağzı gibiydi: Canavarın görüşünü tarif ederken Yuhanna onun aynı anda birçok farklı hayvana benzediğini tespit eder. Kutsal Kitap’ı bilenler, bu hayvanların Daniel 7’de geçen ve çok önceden gelen imparatorlukları temsil eden hayvanlar olduğunu fark edecektir. Bu son canavar, bir anlamda Tanrı’ya karşı gelmiş bütün pagan imparatorlukların birleşimi ve toplamıdır.
5. Ejderha canavara kendi gücü ve tahtıyla birlikte büyük yetki verdi: Şimdi canavarı korkunç yapan işin püf noktasına geliyoruz. Şeytan, Mesih Karşıtı’na kendi gücünü, yetkisi ve hatta tahtını veriyor. Cinli bir insanın bile ne kadar ürkütücü olabildiğini biliyoruz; içinde Şeytan olan bir insan kim bilir ne kadar daha korkunçtur!
6. Canavarın başlarından biri ölümcül bir yara almışa benziyordu: Burada belirtilen yara Mesih Karşıtı’nın fiziksel olarak yaşadığı bir olay olabilir (Zekeriya 11:17). Aynı zamanda canavarın temsil ettiği egemenliklerle ilgili 17. bölümde açıklanacak bir durum olabilir. Ama önemli olan şu ki bu canavar mucizevi bir şekilde iyileşir ve bütün dünya hayretler içinde kalır.
7. İnsanlar canavara yetki veren ejderhaya taptılar: Canavarın yaptıkları yüzünden insanlar, farkında olmasalar da, resmen Şeytan’a tapar hale gelirler. Kısa süre içinde de, “Canavar gibisi var mı? Onunla kim savaşabilir?” diyerek Mesih Karşıtı’na adeta tapacaklar.
8. Kırk iki ay süreyle kullanabileceği bir yetki verildi: Bu arada canavar iyice gururlanır ve Daniel 7’deki küçük boynuz gibi Tanrı’ya küfürler yağdırmaya başlar. Tanrı’nın müsaadesiyle onun kırk iki ay, yani üç buçuk yıl hükmettiğini okuyoruz. Burada önemli olan şu ki Mesih Karşıtı kendini dünyanın kralı sanacak ancak bu yetki kırk iki ay ile sınırlı olacaktır.
9. Kutsallarla savaşıp onları yenmesine izin verildi: Mesih Karşıtı’nın bir numaralı düşmanları Mesih’e iman etmiş kimseler olacak ve Rab belirli bir süreliğine onları ayak altında ezmesine izin verecektir. Bu son dönemde Mesih Karşıtı hep galip gibi görünecek ve Tanrı’nın halkına büyük sıkıntılar çektirecektir.
10. Canavar her oymak, her halk, her dil, her ulus üzerinde yetkili kılındı: Sonuç olarak canavar her ulus üzerinde yetkili kılınıyor. Bazıları bu sözlerden Mesih Karşıtı’nın tüm dünya üzerinde tek hükümdar olacağı anlamını çıkarabilir. Ancak başka ayetlerden onun belirli bazı düşmanları olacağını biliyoruz (bkz. Daniel 11:40). Ancak bundan etkisini tüm uluslara hissettireceğini anlıyoruz.
Anlaşılan o ki Mesih Karşıtı son derece geniş bir egemenlik kuracaktır yeryüzünde. Başta Vahiy 6’da gördüğümüz beyaz atlı gibi kendini çok barışçıl bir süs verse de esas niyeti başkadır. Kendini hep yücelten ve Tanrı’ya meydan okuyan bu kişi zamanla Rab’bin halkını da resmen avlamaya başlayacaktır. Ama nedense diğer bütün halklar ona hayran kalacak ve birçokları da ona tapacaktır.

Aralık 16
666 REJİMİ
Vahiy 13:11-18
11Bundan sonra başka bir canavar gördüm. Yerden çıkan bu canavarın kuzu gibi iki boynuzu vardı, ama ejderha gibi ses çıkarıyordu. 12İlk canavarın bütün yetkisini onun adına kullanıyor, yeryüzünü ve orada yaşayanları ölümcül yarası iyileşen ilk canavara tapmaya zorluyordu. 13İnsanların gözü önünde, gökten yere ateş yağdıracak kadar büyük belirtiler gerçekleştiriyordu. 14İlk canavarın adına gerçekleştirmesine izin verilen belirtiler sayesinde, yeryüzünde yaşayanları saptırdı. Onlara kılıçla yaralanan, ama sağ kalan canavarın onuruna bir heykel yapmalarını buyurdu. 15Canavarın heykeline yaşam soluğu vermesi için kendisine güç verildi. Öyle ki, heykel konuşabilsin ve kendisine tapmayan herkesi öldürebilsin. 16Küçük büyük, zengin yoksul, özgür köle, herkesin sağ eline ya da alnına bir işaret vurduruyordu. 17Öyle ki, bu işareti, yani canavarın adını ya da adını simgeleyen sayıyı taşımayan ne bir şey satın alabilsin, ne de satabilsin.
18Bu konu bilgelik gerektirir. Anlayabilen, canavara ait sayıyı hesaplasın. Çünkü bu sayı insanı simgeler. Sayısı 666'dır.

AÇIKLAMA: İlerleyen ayetlerde ikinci bir canavarla karşılaşıyoruz. Bu, ilk canavarın, yani Mesih Karşıtı’nın sağ koludur. Bu şahıs daha sonra sahte peygamber diye adlandırılacaktır (Vahiy 16:13; 19:20). Bu tanımlamadan ötürü onun dini bir kılıkla geleceği de düşünülür. Bölümde sıralanan unsurları tek tek inceleyelim:
1. Yerden çıkıyor: Bu canavarın ilk canavardan iki önemli farkı var: 1. Yerden çıkıyor, 2. İki boynuzu var. Bu, canavarın nereden geldiği konusunda önemli bir ipucu olabilir. Bugün dahi Yahudiler kendi topraklarına büyük önem verirler, çünkü bunun Rab’den gelen miras olarak kabul ederler. O yüzden ikinci canavarın topraktan çıkması, onun Yahudi olacağına işaret ediyor olabilir. Bu canavarın kendini bir peygamber veya mesih olarak da lanse edeceğini düşünürsek, onun İsa Mesih gibi Yahudi kökeninden gelmesi mantıklı olacaktır. Fakat Yahudi olsa da, Mesih Karşıtı gibi muhtemelen Yahudilerden nefret eden biri olacaktır.
2. Kuzu gibi iki boynuzu vardı, ama ejderha gibi ses çıkarıyordu: Kuzu gibi görünüşe sahip olması çok dikkat çekici. Muhtemelen gerçek Mesih’i taklit etmeye çalıştığı ifade ediliyor (Yuhanna 1:29). Mesih’in kendisi kuzu postuna girmiş sahte peygamberler çıkacak demişti (Matta 7:15). On boynuzlu canavarın karşısında iki boynuzlu olması, ilkinden daha küçük ve zayıf olduğunu gösterir. Ama ilginçtir ki sesi yine de ejderhanın sesine benzerdir. Demek ki ilk canavar gibi gücünü ve yetkisini Şeytan’dan almaktadır. İkinci canavarın üstlenmiş olduğu misyon, tüm ulusların Mesih Karşıtı’na tapmasını sağlamaktır. Bu arada Mesih Karşıtı’yla aynı çalıştığı, hatta onun yetkisini birebir kullandığını okuyoruz.
3. İnsanların gözü önünde, gökten yere ateş yağdıracak kadar büyük belirtiler gerçekleştiriyordu: İsa Mesih son günlerde çıkacak olan sahte Mesih ve peygamberlerin birçok mucize yapacağını söylemişti (Matta 24:24). Özellikle, insanları kandırmak için büyük belirtiler sergilediğini görüyoruz. Ancak yaptığı harikalara baktığımızda, yapıcı şeylerden ziyade gökten ateş yağdırmak gibi yıkıcı belirtiler gerçekleştirdiğini fark edebiliyoruz.
4. Onlara kılıçla yaralanan, ama sağ kalan canavarın onuruna bir heykel yapmalarını buyurdu: Daha önce sözünü ettiğimiz Mesih Karşıtı’nın aldığı ölümcül yara yine söz konusu ama burada mucizevi bir şekilde hayata dönmeye başardığını okuyoruz. Sahte peygamber bu açıdan önemli bir rol oynuyor olmalı. Böylece Mesih’in dirilişini taklit ettiğini görüyoruz. Sahte peygamber de bu olayın üzerine Mesih Karşıtı’nın hatırına çok heybetli bir heykel yaptıracaktır. Ancak bu heykelin özel bir yanı var: Bir canlı gibi konuşabiliyor; ayrıca kendisine secde etmeyen herkesi öldürebiliyor.
Bu arada sahte peygamberin düzenlediği yeni bir sosyo-ekonomik uygulama başlar. Mesih Karşıtı’nın egemenliğine bağlı olan herkesi sağ elinde veya alnında kendi işaretini taşımaya zorlar. Bu işaretin ne olacağı konusunda çok farklı düşünceler var: Kimisi, insanların derisine basılan kalıcı bir mührün veya damganın söz konusu olabileceği düşünülür. Kimisi, bugün yaygın olan mikroçipe benzer bir şeyler olabileceğini ileri sürer. Nasıl bir işaret olacaksa olsun, artık Mesih Karşıtı’nın egemenliğindeki herkesi maddi açıdan bağlayacağı kesindir. Böylece Mesih Karşıtı’nın devleti, kimlerin kendisine tabi olup olmadığını rahatlıkla kontrol edebilecektir. İşareti almayanlar cezalandırılacaktır. Tanrı’nın bakış açısından ise, canavarın işaretini alan kimseler Mesih Karşıtı’yla birlikte cehennem azabına layık görüleceklerdir (Vahiy 14:9-11). İşareti reddeden imanlılar ise yeryüzünde zulüm çekseler de Rab’bin yanındaki yerlerini koruyacaklardır (Vahiy 15:2; 20:4).
Bu işaretin ne olduğu ile ilgili olarak Yuhanna, onun canavarın adı veya adını simgeleyen belirli bir sayı olduğunu belirtir. Sonra şunu da ekler: “Bu konu bilgelik gerektirir. Anlayabilen, canavara ait sayıyı hesaplasın. Çünkü bu sayı insanı simgeler. Sayısı 666'dır”. Bunun belirli bir ismin sembolik rakamı olduğu muhtemeldir. Ama şimdiden bunu kestirmek mümkün değildir. Ancak zamanı geldiğinde bilgelik sahibi imanlıların bu sırrı rahatlıkla çözebileceklerine emin olabiliriz.
Buraya kadar gördüğümüz manzara özellikle Orta Doğu’da yaşayan bizler için çok ilgi çekicidir. İlk önce dünya sahnesine çıkacak çok güçlü bir önder öngörülüyor. On kraldan oluşan bir koalisyonla işbirliği yapacak ve onları yönetecek. Ardından peygamber ya da Mesih olduğunu iddia eden bir başka şahsiyet çıkacak ve var gücüyle ilk dünya önderine destek olacak. İkisinin de ortak amacı insanların birleşip Rab’bin halkı olan İsrail’e karşı savaşmalarını sağlamak olacak. Neden ilginç bu? Çünkü daha şimdiden birçok insan burada olumsuz yönden tarif edilen bu dünya önderi ile yardımcısını büyük bir heyecanla beklemektedir. Oysa ki Kutsal Kitap’ın dediğine göre, çıkacak olan bu ikili gerçek Mesih veya peygamber değil, sahtekârlar olacaktır. Gerçek şu ki bu önder düeti esasında insanları bir yalana inanmaya sürükleyecektir. Böylece, son günlerde insanların Rab’bin çok önceden olumsuz olarak öngördüğü bu olayları olumlu olarak karşılamaları için Şeytan gereken zemini hazırlamıştır bile.


Aralık 17
İŞİN SONU
Vahiy 14:1-13
1*Sonra Kuzu'nun Siyon Dağı'nda durduğunu gördüm. O'nunla birlikte 144 000 kişi vardı. Alınlarında kendisinin ve Babası'nın adları yazılıydı. 2Gökten, gürül gürül akan suların sesini, güçlü gök gürlemesini andıran bir ses işittim. İşittiğim ses, lir çalanların çıkardığı sese benziyordu. 3Bu 144 000 kişi, tahtın önünde, dört yaratığın ve ihtiyarların önünde yeni bir ezgi söylüyordu. Yeryüzünden satın alınmış olan bu kişilerden başka kimse o ezgiyi öğrenemedi. 4Kendilerini kadınlarla lekelememiş olanlar bunlardır. Pak kişilerdir. Kuzu nereye giderse ardısıra giderler. Tanrı'ya ve Kuzu'ya ait olacakların ilk bölümü olmak üzere insanlar arasından satın alınmışlardır. 5*Ağızlarından hiç yalan çıkmamıştır. Kusursuzdurlar.
6Bundan sonra göğün ortasında uçan başka bir melek gördüm. Yeryüzünde yaşayanlara –her ulusa, her oymağa, her dile, her halka– iletmek üzere sonsuza dek kalıcı olan Müjde'yi getiriyordu. 7Yüksek sesle şöyle diyordu: “Tanrı'dan korkun! O'nu yüceltin! Çünkü O'nun yargılama saati geldi. Göğü, yeri, denizi, su pınarlarını yaratana tapının!” 8*Ardından gelen ikinci bir melek, “Yıkıldı! Kendi azgın fuhuş şarabını bütün uluslara içiren büyük Babil yıkıldı!” diyordu.
9-10*Onları üçüncü bir melek izledi. Yüksek sesle şöyle diyordu: “Bir kimse canavara ve heykeline taparsa, alnına ya da eline canavarın işaretini koydurursa, Tanrı gazabının kâsesinde saf olarak hazırlanmış Tanrı öfkesinin şarabından içecektir. Böylelerine kutsal meleklerin ve Kuzu'nun önünde ateş ve kükürtle işkence edilecek. 11*Çektikleri işkencenin dumanı sonsuzlara dek tütecek. Canavara ve heykeline tapıp onun adının işaretini alanlar gece gündüz rahat yüzü görmeyecekler. 12Bu da, Tanrı'nın buyruklarını yerine getiren, İsa'ya imanlarını sürdüren kutsalların sabrını gerektirir.”
13Gökten bir ses işittim. “Yaz! Bundan böyle Rab'be ait olarak ölenlere ne mutlu!” diyordu.
Ruh, “Evet” diyor, “Uğraşlarından dinlenecekler. Çünkü yaptıkları onları izleyecek.”

AÇIKLAMA: Bu bölümde Rab hem doğruluk uğruna kötülüğe karşı direnenlerin sonuna hem de kötülüğe ayak uyduranların sonuna bir pencere açar. Mesih’in ikinci gelişi esas Vahiy 19’da gerçekleşir ama şimdiden sıkıntı dönemini geçirenlerin başına gelenleri kısaca anlatır. Başlangıçta Mesih’i Siyon Dağı’nda görüyoruz. Bu Mesih’in Yeruşalim’e yapacağı görkemli dönüşü resmeder. Ardından daha önce yedinci bölümde karşılaştığımız 144,000 müjdeci Yahudileri görüyoruz. Onlar ki Şeytan’ın tüm karşı koymalarına rağmen Mesih’in müjdesini dünyanın her yerine yaydılar. Dünyanın büyük bir kısmı Mesih Karşıtı’nın mührünü alırken onların alınlarında Göksel Baba ve Oğlu’nun ismi yazıyor. Dahası Mesih yeryüzüne indiğinde onlar şan ve şöhretine katılacaklar. Bu sırada gökten yeryüzüne inmiş Tanrı’nın tahtı önünde durup hep birlikte kendilerine özgü yeni bir ilahi, bir zafer ezgisini söyleyerek Rab’bi yücelttiklerini okuyoruz. Aynı zamanda Rab sadakatleri yüzünden onları kutluyor. Çünkü kendilerini dünyanın ahlaksızlığından ve hilekarlığından alıkoymuşlar. Bütün bu manzara kurtulacak olanların başına geleceklerinin bir örneğidir çünkü bu grup Tanrı’ya ait kişilerin ilk bölümü yani turfandasıdırlar.
	Ardından üç melek sırayla ortaya çıkıp önemli duyurular aktarır. Birincisi göğün ortasında uçar ve tüm uluslara sonsuz müjdeyi son bir kere duyurur. Herkesi Rab’bin gelecek yargısından korkmaya ve sağladığı kurtarıcıya sığınmaya çağırır. Müjdenin içeriğini İncil’in bir çok yerinde okuyoruz. Elçi Pavlus, Romalılar mektubunda Tanrı’nın gelecek gazabından söz ettikten sonra İsa Mesih’e iman eden herkesin kurtulabileceğini yazar (Romalılara 3:21-25). İşte sonsuz müjde, yani insanı kurtarabilecek tek çare budur! (Elç.İşleri 4:12) İkinci melek Babil’in yıkılışını müjdeler. Bunun ayrıntılarını daha sonra Vahiy 17-18’inci bölümlerinde okuyacağız. Orada Babil dünyanın pisliğini toplayan ve herkese yayan Mesih Karşıtı’nın başkenti olarak geçer. Ancak günü geldiğinde tarihi Babil gibi ansızın yıkıma uğrayacaktır.
	Üçüncü melek Mesih Karşıtı’na uyan insanların başına gelenleri açıklar. Sahte Peygamberin kuracağı 666 rejim herkesin ya alnına ya da eline Mesih Karşıtı’nın işaretini koyduracaktır. Ancak buna izin veren herkes esasında Şeytan’a boyun eğmiş sayılacaktır. Dolayısıyla kötülüğe karşı direnmek istemedikleri için Tanrı’nın gazabını hak edecekler. Böyleleri Mesih’in önünde yargılandıktan sonra (Vahiy 20:11-15) sonsuz azaba teslim edilecekler. Burada cehennem ateş ve kükürtle işkence edilen sonsuz bir yer olarak tasvir edilir. Canavara tapan herkes gece gündüz orada acı çekecektir. Tabii bunu anlamak oldukça zor. Ancak şunu unutmamalıyız ki sonsuz müjdeyi terslemek sonsuz bir azap da gerektirir. Yine de bazıları bunu Tanrı’nın sevgisi ve adaletiyle bağdaştırmakta zorlanabilir. O yüzden bir sonraki ayet bunun kutsalların sabrını gerektiren bir durum olduğunu hatırlatır. Şimdi tam anlayamazsak da günü geldiğinde anlayacağız. Sonuç olarak bu bölüm sıkıntı döneminde yaşanan kaosun ortasında bize önemli bir pencere açar. Dünyada kötülüğün gücü artarken ve kutsallar zulme uğrarken, günün geldiğinde Tanrı’nın müdahale edip her şeyi düzelteceğini unutmamalıyız. O yüzden bu hayatta Mesih uğruna acı çekmemiz gerekiyorsa hatta ölmemiz de gerekiyorsa ne mutlu bize! Çünkü o zaman Tanrı’nın esenliğine kavuşacağız.

Aralık 18
BÜYÜK HASAT
Vahiy 14:14-20
14*Sonra beyaz bir bulut gördüm. Bulutun üzerinde “insanoğluna benzer biri” oturuyordu. Başında altın bir taç, elinde keskin bir orak vardı. 15*Tapınaktan çıkan başka bir melek bulutun üzerinde oturana yüksek sesle bağırdı: “Orağını uzat ve biç! Biçme saati geldi. Çünkü yerin ekini olgunlaşmış bulunuyor.” 16Bulutun üzerinde oturan, orağını yerin üzerine salladı, yerin ekini biçildi.
17Gökteki tapınaktan başka bir melek çıktı. Onun da keskin bir orağı vardı. 18Ateş üzerinde yetkili olan başka bir melek de sunaktan çıkıp geldi. Keskin orağı olana yüksek sesle, “Keskin orağını uzat!” dedi. “Yerin asmasının salkımlarını topla. Çünkü üzümleri olgunlaştı.” 19Bunun üzerine melek orağını yerin üzerine salladı. Yerin asmasının ürününü toplayıp Tanrı öfkesinin büyük masarasına attı. 20*Kentin dışında çiğnenen masaradan kan aktı. Kan, 1600 ok atımı kadar yayılıp atların gemlerine dek yükseldi.

AÇIKLAMA: Bu kısım benzetme yoluyla sona doğru gerçekleşecek olayları aktarır. Dünyayı ekilen bir tarlaya benzetir. Rab önce kendisine ait olanları göksel egemenliğine dâhil etmek üzere biçer. Sonrasında ise O’nu reddetmiş olan herkesi cezalandırmak üzere biçer. Şimdiye kadar hep melekler gelip önemli duyurularda bulunmuştu ama 14:14’de karşımıza çıkan varlık çok farklıdır. Bulutun üzerinde gelene ‘İnsanoğlu’ ismi verilir. Dahası başında altın bir taç var  ve elinde keskin bir orak taşıyor. Bu kim olabilir? Aslında ‘İnsanoğlu’ unvanı Mesih’e atfedilen bir isimdir (Daniel 7:13). İsa yeryüzündeyken kendisi için en çok bu adı kullandı (Matta 26:64). Büyük olasılıkla burada tarif edilen İsa Mesih’in kendisidir. Sonra kendisine orağını uzatıp yerin olgunlaşmış ekinini toplaması buyurulur. Bu ne demek?
Aslında İsa Mesih yeryüzündeyken anlattığı deliceler benzetmesinde bunun önemli bir ipucunu bırakmıştı (Matta 13:24-30). Güzel tohumla ekilen tarladan hem iyi hem de kötü ürün çıktı çünkü İblis aralarına deliceler ekti. Ancak biçim vakti gelince Tanrı’nın melekleri gelip güzel ürünü delicelerden ayırır. Şeytan’ın çocuklarını temsil eden deliceler kızgın fırına atılırken doğru kişiler Tanrı’nın Egemenliğine kavuşur ve orada ‘güneş gibi parlayacaklar’ diye yazar (Matta 13:43). Anlaşılan şu ki burada geçen hasat Mesih’in ikinci gelişinden önce gerçekleşecek toplanmadır (2.Selanikliler 2:1).
	İncil’in bir kaç yerinde Mesih’in son gelişinden önce imanlıları yanına toplamak üzere gizliden geleceğini okuyoruz.  Bu olaya değinen 1. Selanikliler 4:13-18 ve 1.Korintliler 15:50-54’te ilk olarak, yaşayan imanlıların son borazan çalınca hiç ölmeden bir göz kırpma hızıyla değiştirileceğini belirtir. Aynı zamanda, daha önce ölmüş imanlılar da dirilecek ve bizlerle birlikte büyük bir değişime uğrayacaklar. Sonunda, hem yaşamakta olanların hem de ölümden dirilenlerin çürümez bir bedene bürünerek değiştirilip Rab’le birlikte bulutlarda toplanacağını vurgular. Bu şekilde ister yaşayan ister ölmüş imanlılar olsun hepsi görkemli bir değişime uğrayarak ebedi bir bedene kavuşacaktır. Elçi Pavlus tüm imanlıların geçireceği bu fiziki dönüşümü başka ayetlerde de ayrıntılı olarak aktarır (Filipililer 3:20-21) Peki burada bahsedilen diriliş ve değişim ne zaman olacak? Kimisi yedi yıllık sıkıntı zamanından önce, kimisi ortasında, kimisiyse sonuna doğru gerçekleşeceğini düşünür. Kutsal Kitap ise o günün saatini tam olarak kestirmek mümkün değil der (1.Selanikliler 5:1-2). Yine Vahiy 14’te geçen biçim vakti imanlıların büyük heyecanla beklediği bu günü andırıyor.  O yüzden ne zaman olacağını bilemezsek de her daim ayık ve uyanık olmaya bakmalıyız.
	Bölümün son kısmı büyük hasadın ikinci kısmını anlatır. Önce imanlılar toplanır ve Tanrı’nın huzuruna kavuşur. Ama ardından kötüler de cezalandırılır. Bu defa keskin orağı olan bir melek ortaya çıkıp yerin olgunlaşmış üzümleri biçer ve Tanrı’nın gazabını temsil eden büyük bir masaraya atar. Eskiden üzümün suyunu çıkartmak için çiftçiler üzüm salkımlarını bir çukura atar ve yalın ayakla üzerine çıkıp iyice ezerlerdi. Sonra kenarından açılan bir kanaldan akan üzüm suyu toplanırdı. Ancak buradaki olay esas dünyanın sonunda gerçekleşecek büyük yargıyı resmeder. Kötüler bir çukura düşecek ve Tanrı hepsini ezecektir. Kanları da 200 kilometre boyunca oluk oluk akacaktır. Hatta derinliği bir buçuk metreyi bulacaktır. Burada geçen kent büyük olasılıkla sonlarda Mesih Karşıtı’nın ana hedefi olan Yeruşalim’i kastediyor. Bu olay Kutsal Kitap’ın bir çok  yerinde geçen son büyük Armagedon savaşıdır (Yoel 3:12-14, Zekeriya 14, Vahiy 16:16). Dolayısıyla Daniel 7’de yazdığı gibi ‘İnsanoğlu’ Tanrı’nın egemenliğini almak üzere kendine ait olanları toplarken aynı zamanda tüm düşmanlarını ayakaltında ezecektir. Hangi tarafta olacağımızı şimdiden seçmeliyiz.

Aralık 19
BÜYÜK BELİRTİ
Vahiy 15:1-8
1Gökte büyük ve şaşılası başka bir belirti gördüm: Son yedi belayı taşıyan yedi melekti. Çünkü Tanrı'nın öfkesi bu belalarla son buluyordu.
2Ateşle karışık camdan deniz gibi bir şey gördüm. Canavara, heykeline ve adını simgeleyen sayıya karşı zafer kazananlar, ellerinde Tanrı'nın verdiği lirlerle cam denizin üzerinde durmuşlardı. 3-4*Tanrı kulu Musa'nın ve Kuzu'nun ezgisini söylüyorlardı:
 “Her Şeye Gücü Yeten Rab Tanrı,
Senin işlerin büyük ve şaşılası işlerdir.
Ey ulusların kralı,
Senin yolların doğru ve adildir.
Ya Rab, senden kim korkmaz,
Adını kim yüceltmez?
Çünkü kutsal olan yalnız sensin.
Bütün uluslar gelip sana tapınacaklar.
Çünkü adil işlerin açıkça görüldü.”
5*Bundan sonra gökteki tapınağın, yani Tanıklık Çadırı'nın açıldığını gördüm. 6Yedi belayı taşıyan yedi melek temiz, parlak keten giysiler giymiş, göğüslerine altın kuşaklar sarınmış olarak tapınaktan çıktı. 7Dört yaratıktan biri yedi meleğe, sonsuzluklar boyunca yaşayan Tanrı'nın öfkesiyle dolu yedi altın tas verdi. 8*Tapınak Tanrı'nın yüceliğinden ve gücünden ötürü dumanla doldu. Yedi meleğin yedi belası sona erinceye dek kimse tapınağa giremedi.

AÇIKLAMA: Artık sonlara yaklaşmışız ve Rab kutsal gazabını yeryüzü üzerine boşaltmaya hazırlanıyor. Tanrı’nın bu yargısı 6.bölümde açılan yedi mühürlü tomarla başladı. Yedinci mühür yedi yargı borazanına yol açtı. Şimdiyse yedinci borazan yedi gazap kasesine yer verecek. Bunlar yedi yıllık sıkıntı zamanının son günlerinde İsa Mesih gelmeden hemen önce gerçekleşecek. Bu kısımda son büyük bir belirtiyle karşılaşıyoruz. Burada belirti demek sembolik anlam taşıyan bir olay. Daha önce benzerini 12.bölümdeki kadın, ejderha ve çocuk dramında gördük. Bu kez Tanrı’nın gazabıyla dolu yedi altın kase taşıyan yedi melek ortaya çıkıyor. Taşıdıkları kaseler dünyaya dökülecek son yedi büyük belayı temsil eder.  Aynı zamanda Tanrı’nın huzurunda ateşle karışık camdan bir deniz görünür ve üzerinde canavara karşı direnmiş ve şimdi Rab’bin önünde zafere kavuşmuş canlar duruyor. Sıkıntı döneminde Şeytan’a taviz vermemiş ve dolayısıyla canlarından olmuş bu kişiler şimdi ilahi söyleyerek Rab’bin huzurunda coşuyordur. Söyledikleri ezgi Musa’nın ve Kuzu’nun ezgisi diye geçiyor. Neden Musa? Çünkü İsrail oğulları Firavun’dan kaçıp Kızıl Denizi geçtikleri zaman Musa’nın yazdığı bir zafer ilahisini söylediler (M.Çıkış 15). Bu defa imanlılar Mesih Karşıtı’nın zulmünden kaçıp Rab’bin huzuruna kavuşuyorlar diye sevinecekler. Ezginin nakaratına baktığımızda özellikle Tanrı’nın eşsiz adaletini övdüğünü görüyoruz. Ulusların Kralı O’dur ve yaptığı her şey doğru ve adildir. Sonunda bütün uluslar bunu anlayacak ve önünde eğilecektir.
	Ardından gökteki tapınak açılıyor ve içinden kahin gibi parlak keten kuşanmış yedi melek çıkıyor. Demin söylediğimiz gibi ellerinde Tanrı’nın son yargılarını sembolize eden yedi altın kap taşıyorlar. Şimdi gökteki tapınak ilkin bizi şaşırtabilir. Yahudiler’in Tapınağı ibadetlerinin merkeziydi ama ne yazık ki son 2000 yıldır yıkıktır. Ondan önceki Tapınak, Kral Süleyman’ın yaptığı son derece görkemli antik dünyanın yedi harikalarından biriydi. İlk Tapınak ise Musa’nın çölde İsraillilere yaptırdığı ‘Buluşma Çadırı’ydı. Bunun talimatını Rab’bin kendisi Musa’ya verdi fakat dikkat edersek Rab bunun ayrıntılarını Musa’ya aktarırken çok detaylı ölçüler ve bilgiler verdi. Neden? Çünkü Musa gökteki asıl Tapınağın kopyasını yapıyordu! (İbraniler 8:5, 9:11) Gerçek Tapınak Tanrı’nın huzurunda ezelden beri ayakta olan Tapınak’tır. Son günlerde de Yeruşalim’de bir tapınak yine inşa edilecektir ama Mesih Karşıtı kendini onda bir ilah ilan ederek ve daha bir çok iğrenç şeyler yaparak onu kirletecek ve sonunda yıkacaktır (2. Selanikliler 2:4). Ama tüm bunlara rağmen Tanrı’nın Tapınağı asla yıkılmıyor ve bu noktada son belalar oradan çıkacaktır. Buradaki mesaj çok önemlidir. Yeryüzünde yaşarken pek çok zorluk çekebiliriz ve bazen Tanrı’nın hakimiyeti kaybettiğini bile düşünebiliriz. Hatta onu sorgulamaya başlayabiliriz. Zaman zaman tapınaklarımız yıkılabilir ama bu Tanrı’nın Tapınağı yıkıldı anlamına gelmiyor. Esas gerçek şu ki Rab her zaman tahtındadır ve adalet eninde sonunda hedefine ulaşacaktır.


Aralık 20
SON BELALAR
Vahiy 16:1-11
1Sonra tapınaktan yükselen gür bir sesin yedi meleğe, “Gidin, Tanrı'nın öfkesiyle dolu yedi tası yeryüzüne boşaltın!” dediğini işittim.
2*Birinci melek gidip tasını yeryüzüne boşalttı. Canavarın işaretini taşıyıp heykeline tapanların üzerinde acı veren iğrenç yaralar oluştu.
3İkinci melek tasını denize boşalttı. Deniz ölü kanına benzer kana dönüştü, içindeki bütün canlılar öldü.
4*Üçüncü melek tasını ırmaklara, su pınarlarına boşalttı; bunlar da kana dönüştü. 5Sulardan sorumlu meleğin şöyle dediğini işittim:
 “Var olan, var olmuş olan kutsal Tanrı!
Bu yargılarında adilsin.
 6Kutsalların ve peygamberlerin kanını döktükleri için,
İçecek olarak sen de onlara kan verdin.
Bunu hak ettiler.”
7Sunaktan gelen bir sesin,
 “Evet, Her Şeye Gücü Yeten Rab Tanrı,
Yargıların doğru ve adildir”
dediğini işittim.
8Dördüncü melek tasını güneşe boşalttı. Bununla güneşe insanları yakma gücü verildi. 9İnsanlar korkunç bir ısıyla kavruldular. Tövbe edip bu belalara egemen olan Tanrı'yı yücelteceklerine, O'nun adına küfrettiler.
10*Beşinci melek tasını canavarın tahtına boşalttı. Canavarın egemenliği karanlığa gömüldü. İnsanlar ıstıraptan dillerini ısırdılar. 11Istırap ve yaralarından ötürü Göğün Tanrısı'na küfrettiler. Yaptıklarından tövbe etmediler.

AÇIKLAMA: Burada artık Tanrı gazabının ve adaletinin son halini gösteriyor. İsyankâr insanlar üzerine boşaltılan bu son belalar daha önce gördüğümüz tüm belaların babasıdır. Anlatılan şeyler en korkunç kabusumuzdan da kötüdür ama o kadar da gerçekçidir. Bunlar İsa Mesih yeryüzüne dönmeden hemen önce gerçekleşecektir.
1. KASE: İlk melek gazap dolu kâseyi yeryüzüne boşaltır. Sonucunda Mesih Karşıtı’nın işaretini alan ve ona tapanların üzerinde iri yarı yaralar oluşur. Bunlar hem çok iğrenç olacak hem de korkunç acı verecektir. Bu şekilde Rab kendi halkı ile Şeytan’ın halkı arasında çok belirgin bir fark gösterecektir. Tıpkı Mısır’daki on belada olduğu gibi. (bkz. M.Çıkış 8:22; 9:4)
2. KASE: İkinci melek kâsesini denizin üzerinde döker. Böylece denizin tümü kana dönüşür ve içindeki tüm yaratıklar ölür. Hatırlarsak, ikinci borazan çalınınca benzer bir olay yaşanmıştı, ancak o zaman sadece denizin üçte biri etkilenmişti, bu defa tümüne bulaşıyor. Dünyanın % 69’i deniz suyuyla kaplı derler. Bu şekilde dünyanın büyük çoğunluğunun kana bulandığını düşünün, gerçekten korkunç bir manzara! Ayrıca kokusuna bile dayanmak herhalde zor olacaktır.
3. KASE: Yine borazanlarda olduğu gibi, bir sonraki bela nehirleri ve su kaynaklarını vurur. Musa’nın döneminde Mısır’ın Nil Nehri’nin kana dönüştüğü dönemi anımsatır. Ancak bu kez yeryüzündeki tüm nehirler ve akıntılar etkilenecek ve insanlar tamamen susuz kalacaklar. Melek ise insanların bunu fazlasıyla hak ettiklerini vurguluyor, çünkü asırlardır masum insanların kanını döküyorlar. Şimdi onlar kan içmek zorunda kalacaklar.
4. KASE: Yine dördüncü borazanda olduğu gibi, bu kez gök cisimleri vurulur. Ancak borazanda güneş kısmen söndürülmüştü, burada ise güneşin daha güçlü olup insanları yaktığını okuyoruz. Yeryüzünde hiç yaşanmamış bir sıcaklık dalgası oluşacak. Ama en ilginci şudur ki insanlar Rab’bin merhametine sığınmak yerine O’na daha da küfredecekler. İşte insanın yüreği bu kadar da gururlu ve inatçı olabilir (Yeremya 17:9).
5. KASE: Korkunç bir ısı dalgası ve aydınlıktan sonra birden dünya karanlığa gömülecek. Ancak ilginçtir ki tüm dünya demiyor, sadece Mesih Karşıtı’nın hüküm sürdüğü bölgeler etkilenecek. Bu öyle bir karanlık olacak ki insanlar ıstıraptan kendi dillerini ısıracaklar. Ayrıca daha baştaki yaralar ve belalar da devam edecek ama insanlar yine de tövbe etmek yerine Tanrı’ya karşı daha da küstahlaşacaklar.
Tüm bu olup bitenlerde Tanrı imanlılara yapılan haksızlıkların öcünü aldığını görüyoruz. Ama ne ilginçtir ki Rab adaletini göstere göstere sergilemesine rağmen insanlar lütfuna sığınmak yerine yumruklarını gökyüzüne sallayacaklar. İnsan yeryüzü üzerinde yetkili olarak yaratıldı ama günahından dolayı tüm yaratılış baştan beri korkunç bir hüsrana teslim edildi (Romalılar 8:20-22). Sonunda evren kendisini mahveden insana başkaldırıp öfkesini hissettirecektir. Böylece adalet yerini bulacaktır.
Aralık 21
ARMAGEDON SAVAŞI
Vahiy 16:12-21
12*Altıncı melek tasını büyük Fırat Irmağı'na boşalttı. Gündoğusundan gelen kralların yolu açılsın diye ırmağın suları kurudu. 13Bundan sonra ejderhanın ağzından, canavarın ağzından ve sahte peygamberin ağzından kurbağaya benzer üç kötü ruhun çıktığını gördüm. 14Bunlar doğaüstü belirtiler gerçekleştiren cinlerin ruhlarıdır. Her Şeye Gücü Yeten Tanrı'nın büyük gününde olacak savaş için bütün dünyanın krallarını toplamaya gidiyorlar.
15*“İşte hırsız gibi geliyorum! Çıplak dolaşmamak ve utanç içinde kalmamak için uyanık durup giysilerini üstünde bulundurana ne mutlu!”
16*Üç kötü ruh, kralları İbranice Armagedon denilen yere topladılar. 17Yedinci melek tasını havaya boşalttı. Tapınaktaki tahttan yükselen gür bir ses, “Tamam!” dedi. 18*O anda şimşekler çaktı, uğultular, gök gürlemeleri işitildi. Öyle büyük bir deprem oldu ki, yeryüzünde insan oldu olalı bu kadar büyük bir deprem olmamıştı. 19*Büyük kent üçe bölündü. Ulusların kentleri yerle bir oldu. Tanrı büyük Babil'i anımsadı, ona ateşli gazabının şarabını içeren kâseyi verdi. 20*Bütün adalar ortadan kalktı, dağlar yok oldu. 21*İnsanların üzerine gökten tanesi yaklaşık kırk kilo ağırlığında iri dolu yağdı. Dolu belası öyle korkunçtu ki, insanlar bu yüzden Tanrı'ya küfrettiler.

AÇIKLAMA: Armagedon sözcüğü ağızdan ağıza dolaşır ama insanların çoğu nereden geldiğini ya da neyi kastettiğini bilmiyor. Bu, tarihin başlangıcından bu yana gelmiş geçmiş en büyük ve en korkunç savaşın adı olacaktır. Şeytan’ın adamı Mesih Karşıtı, yeryüzünün hemen hemen tüm ordularını Orta Doğu'da toplayacaktır. Kimlere karşı savaşacak? Tümü bir tek İsrail’e karşı! Ancak sonuç beklenenden çok farklı olacak. Bu bölümde Tanrı imansızların üzerine gazabını dökmektedir. Şimdi altıncı yargı kasesine geldik:
6. KASE: “Altıncı melek tasını büyük Fırat Irmağı'na boşalttı. Gündoğusundan gelen kralların yolu açılsın diye ırmağın suları kurudu.” Altıncı borazanda olduğu gibi, yine Fırat Nehri söz konusudur. Gündoğusundan gelen krallar ve orduları için yol açılsın diye orası boşaltılır. Gündoğusu, muhtemelen Uzak Doğu’yu kastediyordur. Acaba altıncı borazanda adı geçen 200 milyon ordu da doğudan gelen bu ordular olabilir mi? Her kim ise Fırat Nehri kurutuluyor ki ordular rahatlıkla İsrail’in üzerine gelebilsinler.
Daha sonra Şeytan, Mesih Karşıtı ve Sahte Peygamber’den üç cin çıkıp büyük harikalar ve mucizeler yaparak dünya krallarını İsrail’e karşı savaşmak üzere toplamaya başlarlar. Dünya ordularını topladıkları yerin ismi de Armagedon’dur. Elçi Yuhanna’nın İbranice olarak adını verdiği bu yerin nerede olduğu konusunda farklı düşünceler vardır. Kimi İsrail’in kuzeyinde bulunan Megiddo Harabeleri’nin önünde açılan büyük Yizreel Vadisi olduğunu söyler. Ancak şuna dikkat etmeliyiz ki burada geçen “har-megiddo” Megiddo Vadisi değil, Megiddo Dağı veya tepesi anlamına gelir çünkü ‘har’ sözcüğü tepe demek. Bu yüzden başkaları bunun Kudüs’ü tanımlayan bir lakap olduğunu ileri sürer. Buna göre bu yerin adının aslında “har-moged” ve anlamının “topluluğun dağı” olduğunu belirtirler. Bu da ulusların yok etmek için kuşattığı, Rab’bin evi olan Tapınağın tepesi ya da genel olarak Yeruşalim’i temsil ediyor olabilir. Bu yer gerçekte her neresi olacaksa, bugünkü İsrail topraklarında olacağı kesindir. Peygamber Yoel aynı olayı, bir başka yerin ismi olan Yehoşafat Vadisi olarak bildirir. Son günde orada toplanacak orduları RAB şöyle tarif eder: “Bütün ulusları toplayıp Yehoşafat Vadisi'ne indireceğim. Mirasım olan İsrail halkını uluslar arasına dağıttıkları ve ülkemi bölüştükleri için onları orada yargılayacağım” (Yoel 3:2). Yehoşafat’ın ismini kullanmasının sebebi, Yehoşafat’ın sözcük anlamının Rab yargılar olmasıdır. Yehoşafat Vadisi Yeruşalim’in hemen yakınında uzanan Kidron Vadisi’ne verilen bir başka isimdir. Anlaşılan şu ki son savaş Yeruşalim civarında gelişecektir. (bkz. Yoel 3:9-17) Peygamber Zekeriya bu korkunç savaşın ayrıntılarını da aktarır (Zekeriya 14). Gerçekten korkunç bir dönem olacaktır.
7. KASE: Bununla artık sona geldik. Rab gökten “Tamam” der. Ardından dünyanın görmüş olduğu en büyük deprem meydana gelir. Yeruşalim dahi üçe bölünür. Dünyanın diğer kentleri yerle bir olur. Özellikle Mesih Karşıtı’nın başkenti Babil en büyük yıkıma uğrar. Burada daha önce altıncı mühürde görünen olayların aynısını açıklıyor muhtemelen (Vahiy 6:14). Adalar ortadan kalkar ve dağlar yerinden oynar. Yine benzer şekilde, korkunç bir dolu fırtınası görülür. Ancak bu dolu o kadar büyüktür ki tanesi kırk kilo kadardır. Göklerden kırk kilo ağırlığında buz parçalarının uçak hızıyla yere çarptığını düşünün. Böyle bir dolu, bir şehrin binalarını ve altyapısını tamamen yok edebilir. Ama yine her zamanki gibi insanlar Rab’bin önüne gelip tövbe etmektense yine de küfredecekler. Ellerinde hiçbir şey kalmayacak ama yine de diz çökmek istemeyecekler. Aynı Musa’nın dönemindeki Firavun gibi, tüm bunları görmelerine rağmen yine de yüreklerini nasırlaştıracaklar. Böylece Rab yeryüzü üzerinde gazabını adeta tüketecektir.

Aralık 22
BÜYÜK BABİL
Vahiy 17:1-7
1*Yedi tası alan yedi melekten biri gelip benimle konuştu: “Gel!” dedi. “Sana engin suların kenarında oturan büyük fahişenin çarptırılacağı cezayı göstereyim. 2*Dünya kralları onunla fuhuş yaptılar. Yeryüzünde yaşayanlar onun fuhşunun şarabıyla sarhoş oldular.”
3*Bundan sonra melek beni Ruh'un yönetiminde çöle götürdü. Orada yedi başlı, on boynuzlu, üzeri küfür niteliğinde adlarla kaplı kırmızı bir canavarın üstüne oturmuş bir kadın gördüm. 4*Kadın, mor ve kırmızı giysilere bürünmüş, altınlar, değerli taşlar, incilerle süslenmişti. Elinde iğrenç şeylerle, fuhşunun çirkeflikleriyle dolu altın bir kâse vardı. 5Alnına şu gizemli ad yazılmıştı:
BÜYÜK BABİL,
DÜNYA FAHİŞELERİNİN
VE İĞRENÇLİKLERİNİN ANASI
6Kadının, kutsalların ve İsa'ya tanıklık etmiş olanların kanıyla sarhoş olduğunu gördüm. Onu görünce büyük bir şaşkınlığa düştüm. 7Melek bana, “Neden şaştın?” diye sordu. “Kadının ve onu taşıyan yedi başlı, on boynuzlu canavarın sırrını ben sana açıklayayım.

AÇIKLAMA: Mesih Karşıtı’nın kimliğinin sırrını çözen çok önemli bir bölüme bakacağız şimdi. Ancak önce ‘Büyük Babil’ diye geçen önemli bir karakterin kimliğini çözmemiz gerek. Buraya kadar Vahiy bir kaç defa bu ünlü ‘Babil’den söz etmiştir ama şimdi esas kimliği ortaya çıkacaktır (Vahiy 14:8, 16:19). Bu bölümde fahişelerin anası diye tanımlanıyor. Ayrıca fahişenin canavarın sırtında oturduğunu okuyoruz ki bu da Vahiy 13’te anlatılan canavardır. Anlaşılan şu ki bu ikili birlikte hareket ediyor. Canavarın kim olduğunu öğrenmek için önce fahişe diye tanımlanan karakteri tespit etmemiz gerek. Burada sözü edilen fahişe Büyük Babil ismiyle anılır. Bununla ne denmek istendiğini öğrenmek için bölümde fahişeyle ilgili yazılanlara bakmamız gerek. Fakat ayrıntılar içinde kaybolmadan önce bölümün sonunda belirtilene dikkat etmemiz iyi olacaktır. Bölümün son ayetinde melek bu kadının ‘dünya kralları üzerinde egemenlik süren büyük kent’ olduğunu belirtir; yani Mesih Karşıtı’nın kuracağı egemenliğinin başkenti söz konusudur muhtemelen. Neresi olacağını tespit etmek için yine ayrıntılara bakalım:
1. Engin suların kenarında oturuyor: Kadın suların, yani denizin kenarında oturmuş halde tasvir ediliyor. Daha sonra bu suların halkları, toplumları, ulusları ve dilleri temsil ettiğini okuyoruz (17:15). Demek ki kadının temsil ettiği şehir, birçok ulus ve halk üzerinde etkisini gösteriyor.
2. Dünya kralları onunla fuhuş yaptılar: Kadın özellikle bir fahişe olarak tasvir ediliyor, çünkü bütün devletlerle her türlü iğrenç temasa girmiştir. Bu ahlaksızlık maddi ve manevi her türlü pisliği içerir. Vahiy 18. bölümden kadının, yani şehrin, özellikle ticaret konusunda çok büyük bir rol oynadığını okuyoruz. Bu kent, dünyanın en büyük metropol ve ticaret merkezlerinden biri, ahlaksızlığın hat safhada olduğu bir başkent olacaktır.
3. Kadın, mor ve kırmızı giysilere bürünmüş, altınlar, değerli taşlar, incilerle süslenmişti. Elinde iğrenç şeylerle, fuhşunun çirkeflikleriyle dolu altın bir kâse vardı: Kadın fahişeler gibi tepeden tırnağa süslenmiş olup iğrenç ticaretini sürdürmektedir. Şehir olarak düşünecek olursak, onun son derece lüks ve cazibeli bir şekilde donatıldığını anlayabiliriz. İlginçtir ki Mesih’in kâsesini içen Kilise pak bir geline benzetilirken (2.Korintliler 11:2), burada Mesih Karşıtı’nın ‘eşi’; rezil ve sarhoş bir fahişeye benzetilmektedir.
4.  Alnına şu gizemli ad yazılmıştı: BÜYÜK BABİL, DÜNYA FAHİŞELERİNİN VE İĞRENÇLİKLERİNİN ANASI: Kadının ismi, hem ne kadar iğrenç bir ticaret çevirdiğini hem de ne kadar kapsamlı bir etki alanına sahip olduğunu belirtir. Aynı zamanda eski Babil kentinin ismini taşıması da ilginçtir. Çünkü Babil kenti Nuh döneminden sonra Tanrı’ya başkaldıran ilk metropoldü (bkz. Yaratılış 11). Burada geçen isim mecazi anlamda modern bir kenti mi temsil ediyor yoksa canlanmış bir Babil kentini mi temsil ediyor henüz bilemeyiz, zaman gösterecek. Ama nasıl olacaksa bu metropolün, asırlar boyunca gelmiş geçmiş tüm ahlaksızlıkların toplandığı yer ve merkezi olacağı kesin.
5. Kadının, kutsalların ve İsa'ya tanıklık etmiş olanların kanıyla sarhoş olduğunu gördüm: Bu kentin özellikle nam yaptığı bir konu da, Mesih imanlılarına karşı sürdürdüğü zulüm olacaktır. İmanlıları o kadar canice ve zalimce öldürecektir ki kanlarıyla adeta zevkten sarhoş olacaktır. Başka birçok bölümlerde belirtildiği gibi, son günlerde Mesih Karşıtı’nın egemenliği öncellikle Yahudilere ve Hristiyanlara yönelik devasa bir soykırım kampanyası başlatacaktır (bkz. Daniel 7:21; Luka 21:12-14).
6. Yedi baş, kadının üzerinde oturduğu yedi tepedir: Daha sonra Yuhanna kadının üzerinde oturduğu canavarın yedi başına dikkat çeker. Elçi Yuhanna, bunların kadının üzerinde oturduğu yedi tepeyi simgelediğini açıkça belirtir. Eskiden beri birçok kent tepeler üzerinde kurula gelmiştir. Birçok tepe işgal edilerek şehrin genişlemesi sağlanmıştır. Örneğin, Roma ve İstanbul eskiden beri yedi tepe üzerinde kurulan kentler diye bilinir. Mesih Karşıtı’nın başkenti her neresi olacaksa, son derece büyük ve ünlü bir dünya metropolü olacağı anlaşılmaktadır.
7. Gördüğün canavarla on boynuz fahişeden nefret edecek, onu perişan edip çıplak bırakacaklar. Etini yiyip kendisini ateşte yakacaklar: Son olarak kadının kaderini de öğreniyoruz. Başta onunla işbirliği yapan uluslar ve krallar, sonunda ondan nefret eder hale gelecekler ve onu ayaklar altında çiğneyecekler. Daha da kötüsü, Rab’bin kendisi eski Babil’de olduğu gibi son Büyük Babil kentini büyük gazapla cezalandıracaktır (bkz. Vahiy 18).
Gördüğümüz gibi, son günlerde Mesih Karşıtı’nın egemenliğine başkentlik yapacak olan ve Fahişe Babil diye anılan büyük bir metropol söz konusudur. Şimdiden hangi şehir olacağını bilemeyiz. Dubai, Roma, Kahire veya İstanbul gibi tüm Orta Doğu’ya hükmeden herhangi bir şehir olabilir. Bazıları 16:19’da ‘büyük kent’ diye geçen Yeruşalim olacağını düşünür. Başkaları, asırlardır harabe halindeki Bağdat’ın hemen batısındaki antik Babil’in yeniden kurulacağını ileri sürer. Doğrusu, henüz emin olamayız. Ancak Mesih Karşıtı ortaya çıktığında, kötülüğün merkezi olarak seçtiği kent neyse o olacaktır.


Aralık 23
CANAVARIN SIRRI
Vahiy 17:8-18
8*Gördüğün canavar bir zamanlar vardı, ama şimdi yok. Biraz sonra dipsiz derinliklerden çıkacak ve yıkıma gidecek. Yeryüzünde yaşayan ve dünya kurulalı beri adları yaşam kitabına yazılmamış olanlar canavarı görünce şaşacaklar. Çünkü o bir zamanlar vardı, şimdi yok, ama yine gelecek.
9“Bunu anlamak için bilgelik gerek. Yedi baş, kadının üzerinde oturduğu yedi tepedir; aynı zamanda yedi kraldır. 10Bunların beşi düştü, biri duruyor, ötekiyse henüz gelmedi. Gelince kısa süre kalması gerek. 11Yaşamış, ama şimdi yok olan canavarın kendisi sekizinci kraldır. O da yedilerden biridir ve yıkıma gitmektedir. 12*Gördüğün on boynuz henüz egemenlik sürmemiş on kraldır; canavarla birlikte bir saat egemenlik sürmek üzere yetki alacaklar. 13Düşünce birliği içinde olan bu krallar güçlerini ve yetkilerini canavara verecekler. 14Kuzu'ya karşı savaşacaklar, ama Kuzu onları yenecek. Çünkü Kuzu, rablerin Rabbi, kralların Kralı'dır. O'nunla birlikte olanlar, çağrılmış, seçilmiş ve O'na sadık kalmış olanlardır.”
15Bundan sonra melek bana, “Şu gördüğün sular –fahişenin kenarında oturduğu sular– halklar, toplumlar, uluslar ve dillerdir” dedi. 16“Gördüğün canavarla on boynuz fahişeden nefret edecek, onu perişan edip çıplak bırakacaklar. Etini yiyip kendisini ateşte yakacaklar. 17Çünkü Tanrı, amacını gerçekleştirme isteğini onların yüreğine koymuştur. Öyle ki, Tanrı'nın sözleri yerine gelinceye dek krallıklarını canavara devretmekte sözbirliği edecekler. 18Gördüğün kadın dünya kralları üzerinde egemenlik süren büyük kenttir.”

AÇIKLAMA: Bu bölümde Elçi Yuhanna Mesih Karşıtı’nı temsil eden canavarın kim olduğunu çok net bir şekilde ifşa ediyor. Ancak Yuhanna bunun büyük bir sır olduğunu ve anlamak için büyük bilgelik gerektirdiğini de vurgular (17:7). Ayrıntıların bir bakalım:
1. Gördüğün canavar bir zamanlar vardı, ama şimdi yok. Biraz sonra dipsiz derinliklerden çıkacak ve yıkıma gidecek: Burada ve devamındaki ayetlerde Mesih Karşıtı için kullanılan gizemli bir tanımlama veya unvan söz konusu: “vardı, yoktur ve bir daha çıkacak”. Bu bölümde bu tanımlama tam üç kere tekrarlanır. Aslında bunun gerçek Mesih’e karşı yapılan bir taklit olduğunu hemen fark edebiliriz. Vahiy kitabının başında birçok kez Mesih için “var olan, var olmuş ve gelecek olan” sözleri yer almaktadır (bkz. Vahiy 1:4, 8). Anlaşılan şu ki Şeytan birilerini ölümden geri getirmeye çalışacaktır. Vahiy 13. bölümde söz edilen başındaki ölümcül yara, bir açıdan Mesih Karşıtı’nın yaralanıp mucizevi bir şekilde hayata döndüğünü ifade ediyor olabilir. Yalnız geri geldiği zaman Kutsal Kitap dipsiz derinliklerden çıkacağı, yani Mesih Karşıtı’nın birebir Şeytan’ın bağrından kopacağı belirtiliyor. Bu olağanüstü dirilişi gören insanlar ona resmen tapacak ve körü körüne ardından koşacaktır. Oysa ki onun gittiği yer aslında yıkımdır.
2. Yedi baş...yedi kraldır. Bunların beşi düştü, biri duruyor, ötekiyse henüz gelmedi: Elçi Yuhanna burada canavarın yedi başın anlamını açıklamaya başlar. Bu yedi başın yedi kralı ya da krallığı sembolize ettiği belirtiliyor. Ardından, melek, söz konusu yedi kralın beşinin düştüğünü, biri hala durduğunu ve yedincisinin henüz çıkmadığı bildirir. Birinin duruyor olduğunu söylemesi, Elçi Yuhanna döneminde krallığını sürdürmekte olan Roma İmparatorluğu’nu işaret ederek önemli bir ipucu sağlar. Böylece tarif edilen krallıkları Roma’ya endeksleyerek şöyle sıralamak mümkündür:
1. Mısır Krallığı: İsrail’i köleliğe bağlayan krallık.
2. Asur Krallığı: Kuzey İsrail Krallığı’nı sürgüne götüren krallık (M.Ö. 722)
3. Babil Krallığı: Yahuda Krallığı’nı sürgüne götüren krallık (M.Ö. 586)
4. Med-Pers Krallığı: Yahudileri kendi topraklarına salıveren krallık (M.Ö. 538)
5. Grek Krallığı: Yahudilerin tapınağını murdar eden krallık (M.Ö. 168)
6. Roma Krallığı: İsrail’i işgal eden ve Yahudilerin tapınağını yok eden krallık (M.S. 70)
Gördüğümüz gibi, bu krallıkların hepsi bir şekilde Rab’bin halkı olan Yahudilerle ilişkiliydi. Bunların hepsi Orta Doğu genelinde hüküm sürdüler. Şimdi en çok dikkatimizi çeken şudur ki Roma’dan sonra Yuhanna’nın döneminde henüz gelmemiş olan yedinci bir baş, yani krallık daha bekleniyor. Devamındaki ayetlere göre, sekizinci kral olan Mesih Karşıtı bu yedinci baştan çıkacaktır. Bu yedinci egemenliğin kim olduğuna ilişkin, kimi yorumcular dirilmiş bir Roma egemenliği veya benzer bir birlik (Avrupa Birliği veya ABD vb) olacağını düşünür. Kimileriyse, Doğu Roma Bizans Krallığı’ndan Orta Doğu hâkimiyetini devralan son büyük egemen Osmanlı Devleti olduğunu ileri sürer. Hangi görüşün isabetli olduğunu kesin olarak söylemek için henüz erken ise de, bu son egemenliğin, yeniden canlanacak eski bir Orta Doğu devleti olduğu ayette net biçimde belirtiliyor.
3. Yaşamış, ama şimdi yok olan canavarın kendisi sekizinci kraldır. O da yedilerden biridir ve yıkıma gitmektedir: En sonunda melek canavarın sekizinci kral olduğunu belirtir. Aslında canavar kendisinden önceki tüm dünya imparatorluklarını bir anlamda temsil eder ama kendisi hepsinden sonra çıkacaktır. Bu açıdan o hem yedilerden biridir hem de hepsinin toplamı yani kötülüğün zirvesidir. Ama aynı zamanda Mesih Karşıtı’nın hep var olmuş, yok edilmiş ve yine çıkacak olan unvanıyla anılması, onun yedinci başın dirilmiş veya yeniden canlanmış hali olduğunu da tekrar vurgula. Grek, Roma ve Osmanlı gibi büyük imparatorluklar sona ermişlerdir. Peki, onlardan biri yeniden filizlenebilir mi? Tarihçiler çoktan onları gömdüler. Onların kökünden tüm Orta Doğu’ya hükmeden bir imparatorluk yeniden çıkarsa insanlar gerçekten şaşırmazlar mı? Üstelik de mucizeler yapan ve son derece karizmatik bir önder başına geçse herkes ona adeta tapmaz mı?
4. Gördüğün on boynuz henüz egemenlik sürmemiş on kraldır; canavarla birlikte bir saat egemenlik sürmek üzere yetki alacaklar: Melek son olarak yedi başlı canavarın on boynuzunu da açıklar. Kutsal Kitap’ın bir çok yerinde Mesih Karşıtı’nın 10 kraldan oluşan egemenliği söz konusudur (bkz. Daniel 7). Bu on kral, Mesih Karşıtı’yla işbirliği yapan ve Orta Doğu’da hüküm süren müttefik bir güç oluşturacaktır. Mesih Karşıtı’nın bu koalisyonu özellikle Mesih ve halkına karşı savaşacaktır. İsa Mesih’in soydaşları olan Yahudilere saldıracaklar ama sonunda bozguna uğrayacaklar, çünkü gerçek Mesih ortaya çıkıp halkını savunacak ve tüm düşmanlarını cezalandıracaktır. Ama şimdi Şeytan’ın son günlerde ne biçim bir egemenlik öne süreceğini biliyoruz.

Aralık 24
BABİL’İN SONU
Vahiy 18:1-24
1Bundan sonra büyük yetkiye sahip başka bir meleğin gökten indiğini gördüm. Yeryüzü onun görkemiyle aydınlandı. 2Melek gür bir sesle bağırdı:
 “Yıkıldı! Büyük Babil yıkıldı!
Cinlerin barınağı,
Her kötü ruhun uğrağı,
Her murdar ve iğrenç kuşun sığınağı oldu.
 3*Çünkü bütün uluslar
Azgın fuhşunun şarabından içtiler.
Dünya kralları da
Onunla fuhuş yaptılar.
Dünya tüccarları
Onun aşırı sefahatiyle zenginleştiler.”
4*Gökten başka bir ses işittim:
 “Ey halkım!” diyordu.
“Onun günahlarına ortak olmamak,
Uğradığı belalara uğramamak için çık oradan!
 5*Çünkü üst üste yığılan günahları göğe erişti,
Ve Tanrı onun suçlarını anımsadı.
 6*Babil nasıl davrandıysa, karşılığını ona aynen verin,
Yaptıklarının iki katını ödeyin.
Hazırladığı kâsedeki içkinin
İki katını hazırlayıp ona içirin.
 7*Kendini yücelttiği, sefahate verdiği oranda
Istırap ve keder verin ona.
Çünkü içinden diyor ki,
‘Tahtında oturan bir kraliçeyim, dul değilim.
Asla yas tutmayacağım!’
 8Bu nedenle başına gelecek belalar
–Ölüm, yas ve kıtlık–
Bir gün içinde gelecek.
Ateş onu yiyip bitirecek.
Çünkü onu yargılayan Rab Tanrı güçlüdür.
9*“Kendisiyle fuhuş yapan ve sefahatte yaşayan dünya kralları onu yakan ateşin dumanını görünce onun için ağlayıp dövünecekler. 10Çektiği ıstıraptan dehşete düşecek, uzakta durup,
 ‘Vay başına koca kent,
Vay başına güçlü kent Babil!
Bir saat içinde cezanı buldun’ diyecekler.
11*“Dünya tüccarları onun için ağlayıp yas tutuyor. Çünkü mallarını satın alacak kimse yok artık. 12-13*Altını, gümüşü, değerli taşları, incileri, ince keteni, ipeği, mor ve kırmızı kumaşları, her çeşit kokulu ağacı, fildişinden yapılmış her çeşit eşyayı, en pahalı ağaçlardan, tunç, demir ve mermerden yapılmış her çeşit malı, tarçın ve kakule, buhur, güzel kokulu yağ, günnük, şarap, zeytinyağı, ince un ve buğdayı, sığırları, koyunları, atları, arabaları ve köleleri, insanların canını satın alacak kimse yok artık.
 14“Diyecekler ki,
‘Canının çektiği meyveler elinden gitti,
Bütün değerli ve göz alıcı malların yok oldu.
İnsanlar bunları bir daha göremeyecek.’
 15*Babil'de bu malları satarak zenginleşen tüccarlar, kentin çektiği ıstıraptan dehşete düşecekler. Uzakta durup ağlayacak, yas tutacaklar.
 16“ ‘Vay başına, vay!’ diyecekler.
‘İnce keten, mor ve kırmızı kumaş kuşanmış,
Altın, değerli taş ve incilerle süslenmiş
Koca kent!
 17-18*Onca büyük zenginlik
Bir saat içinde yok oldu.’
 
“Gemi kaptanları, yolcular, tayfalar, denizde çalışanların hepsi, onu yakan ateşin dumanını görünce uzakta durup, ‘Koca kent gibisi var mı?’ diye feryat ettiler. 19Başlarına toprak döktüler, yas tutup ağlayarak feryat ettiler:
 ‘Vay başına koca kent, vay!
Denizde gemileri olanların hepsi
Onun sayesinde, onun değerli mallarıyla
Zengin olmuşlardı.
Kent bir saat içinde viraneye döndü.’
 20*Ey gök, kutsallar, elçiler, peygamberler!
Onun başına gelenlere sevinin!
Çünkü Tanrı onu yargılayıp hakkınızı aldı.”
21*Sonra güçlü bir melek değirmen taşına benzer büyük bir taşı kaldırıp denize atarak şöyle dedi:
 “Koca kent Babil de
İşte böyle şiddetle atılacak
Ve bir daha görülmeyecek.
 22*Artık sende lir çalanların, ezgi okuyanların,
Kaval ve borazan çalanların sesi
Hiç işitilmeyecek.
Artık sende hiçbir el sanatının ustası bulunmayacak.
Sende artık değirmen sesi duyulmayacak.
 23*Artık sende hiç kandil ışığı parlamayacak.
Sende artık gelin güvey sesi duyulmayacak.
Senin tüccarların dünyanın büyükleriydi.
Bütün uluslar senin büyücülüğünle yoldan sapmıştı.
 24*Peygamberlerin, kutsalların
Ve yeryüzünde boğazlanan herkesin kanı
Sende bulundu.”

AÇIKLAMA: Bir önceki bölümde Büyük Babil’in Mesih Karşıtı’nın başkenti olduğunu gördük. Aynı zamanda Babil ismi dünyanın başından bu yana Tanrı’ya ayaklanan insanların kibrini temsil eder. Büyük tufandan sona Nuh’un torunları Mezopotamya ovasına indiler. Kısa bir sure sonra Nemrut adında güçlü ve asi bir kralın önderliğinde koskoca bir şehir ve ortasında devasa bir kule yapmaya kalktılar. Esas amaçları Tanrı’ya meydan okumaktı. Kibirlerinden hiç hoşlanmayan Tanrı dillerini karıştırarak işbirliklerine son verdi. Ondan sonra o kente ‘Babil’ ismi verildi çünkü insanlar birbiriyle anlaşamayıp ‘saçmalamaya’ başladılar (Yaratılış 11). Ama bu insanın kibri ve saçmalığının sonu değildi. Yıllar sonra Nebukadnessar isminde gururlu bir kral Babil’i yeniden inşa etti. Yaptığı koskoca asma bahçeleri, çifte suru ve zengin tapınaklarıyla dünyanın göz bebeği olmuştu. Daha sonra aynı kral Tanrı’nın kenti olan Yeruşalim’in üzerine yürüyüp halkını sürgüne gönderdi ve Tanrı’nın Tapınağını yerle bir etti. Ne var ki zamanı geldiğinde Tanrı Babil’i yine yargıladı (Daniel 5). Hatta peygamberler bu kent üzerine büyük lanetler de okudular (Yeşaya 13, Yeremya 50). Ama Vahiy’de okuduğumuz gibi insan yine kibrinden vazgeçmiyor ve son günlerde isyan sembolü olan Babil’i yeniden kuracaktır. Bu son Babil de Tanrı’nın halkını ezecektir ama sonunda kendisi korkunç bir gazaba uğrayacaktır.
	Bu bölümde son Büyük Babil’in uğradığı yıkımın ayrıntılarını okuyoruz. Aslında Mesih Karşıtı’nın merkezi olan bu kentin yıkılacağı bir kaç defa müjdelendi bile (Vahiy 14:8, 16:19). Orada inanılmaz büyük bir deprem sonucunda tümden kırılacağını gördük. Burada ise yıkımının sebepleri sıralanıyor. Babil’in ticaret konusunda çok güçlü ve başarılı olmasına karşın günah konusunda çok daha ileriye gittiğini belirtiyor. Yani maddi servetini hep kötülüğe yatırdı. Dahası her türlü şeytani işler ve güçler için barınak olduğunu tespit eder. Cinsellik ve beraberinde getirdiği tüm sapıklıklar da hat safhada. İşin kötüsü bunu yalnız başına yapmıyor, tüm ulusları pisliğin içine çekmeye başarır. Sonunda günahları eski Babil Kulesi gibi Tanrı’nın katına kadar yükselir (18:5). Böylece Rab onu bir günde korkunç felaketlerle yıkıp yok edecektir.
	Bölümün ilerisinde Babil’le ticaret yapanların uğruna yaktıkları ağıtları okuyoruz. Onunla yaptıkları alışverişi anımsayan insanlar bir günde bu kadar korkunç bir sona uğramasına şaşıp duruyorlar. Ama ne ilginçtir ki bu tüccarlar Babil’in inanılmaz güzelliğini ve zenginliğini hatırlarken günahlarını tümden gözden kaçırıyorlar. Öbür yandan ezelden beri Babil’in insafsızlığına uğrayan Tanrı’nın kutsalları büyük ‘fahişenin’ yıkımına seviniyorlar. Bu sırada Rab Babil’de kalan imanlıları bir an evvel kaçmaya çağırır. Bu sözler Lut’un başına gelenleri hatırlatır (Yaratılış 19). O zaman Sodom ve Gomora yıkılmaktaydı ve Lut’la ailesi zor kurtuldular. Ne var ki Lut’un eşi geriye baktığı için tuz kesildi. Neden? Çünkü yüreği hala oraya bağlıydı. Mesih son günlerinden söz ederken Lut’un eşi gibi olmayalım diye uyarır (Luka 17:32). Dünyanın şimdiki hali bundan pek farksız değildir. Gittikçe günaha dalıp giden ve imanlıları kırıp geçen bu dünya sistemi bir gün Tanrı’nın gazabına uğrayacaktır. Onunla ticaret yapan insanlar bundan hiç rahatsızlık duymayabilir ama imanlılar hep ayık ve uyanık olmalı. Rab’bin sözü dediği gibi bu dünyaya yürekten bağlanmamalıyız çünkü sonu pek yakındır (1.Yuhanna 2:15-17).

Aralık 25
DÜĞÜN ŞÖLENİ
Vahiy 19:1-10
1Bundan sonra gökte büyük bir kalabalığın sesini andıran yüksek bir ses işittim.
 “Haleluya!” diyorlardı.
“Kurtarış, yücelik ve güç Tanrımız'a özgüdür.
 2*Çünkü O'nun yargıları doğru ve adildir.
Yeryüzünü fuhşuyla yozlaştıran
Büyük fahişeyi yargılayıp
Kendi kullarının kanının öcünü aldı.”
3*İkinci kez,
 “Haleluya!
Onun dumanı sonsuzlara dek tütecek” dediler.
4Yirmi dört ihtiyarla dört yaratık yere kapanıp, “Amin! Haleluya!” diyerek tahtta oturan Tanrı'ya tapındılar.
5*Sonra tahttan bir ses yükseldi:
 “Ey Tanrımız'ın bütün kulları!
Küçük büyük, O'ndan korkan hepiniz,
O'nu övün!”
6Ardından büyük bir kalabalığın, gürül gürül akan suların, güçlü gök gürlemelerinin sesine benzer sesler işittim.
 “Haleluya!” diyorlardı.
“Çünkü Her Şeye Gücü Yeten Rab Tanrımız
Egemenlik sürüyor.
 7Sevinelim, coşalım!
O'nu yüceltelim!
Çünkü Kuzu'nun düğünü başlıyor,
Gelini hazırlandı.
 8Giymesi için ona temiz ve parlak
İnce keten giysiler verildi.”
İnce keten kutsalların adil işlerini simgeler.
9*Sonra melek bana, “Yaz!” dedi. “Ne mutlu Kuzu'nun düğün şölenine çağrılmış olanlara!” Ardından ekledi: “Bunlar gerçek sözlerdir, Tanrı'nın sözleridir.”
10Ona tapınmak üzere ayaklarına kapandım. Ama o, “Sakın yapma!” dedi. “Ben de senin ve İsa'ya tanıklığını sürdüren kardeşlerin gibi bir Tanrı kuluyum. Tanrı'ya tap! Çünkü İsa'ya tanıklık, peygamberlik ruhunun özüdür.”

AÇIKLAMA: Şimdi sahne değişiyor ve gözümüzü gökyüzüne çeviriyoruz. Gökte muazzam bir şenlik havası var. Tam dört kere ‘Haleluya!’ diye bağırıyorlar. Haleluya demek ‘Tanrı’yı övün!’ demek. Ama neden? En başta Tanrı halkını hep ezip geçen Babil kenti yıkıldı diye seviniyorlar. Nihayet Rab adaletini konuşturdu. Böylece canlarından olmuş kutsallarla birlikte gökteki tüm varlıklar sevinerek Tanrı’yı över. Bu kitabın dördüncü ve beşinci bölümlerinde gördüğümüz büyük şenlik manzarası tekrarlanır sanki. Şimdi ise Tanrı düşmanlarını yargıladı ve egemenlik sürmeye başladı bile. Yakında İsa Mesih yeryüzüne inip atası Davut’un tahtına oturacaktır. Ama önce önemli bir olay daha var. Bir düğün şöleni var!
	Yedinci ayet ‘Kuzu’nun düğününden’ söz eder. Kuzu dediği İsa Mesih’tir. Peki gelin kimdir? O da tüm imanlılardan oluşan Kilise’dir. Mesih anlattığı bir çok benzetmede bu büyük şölenden söz etti (Matta 22:1-14 ve 25:1-13) Sonra ölmeden önceki gece sofrada  bu olayı ayrıntılı bir şekilde öğrencilerine şöyle anlattı:
Yuhanna 14:1-3 - “Yüreğiniz sıkılmasın. Tanrı'ya iman edin, bana da iman edin. Babam'ın evinde kalacak çok yer var. Öyle olmasa size söylerdim. Çünkü size yer hazırlamaya gidiyorum. Gider ve size yer hazırlarsam, siz de benim bulunduğum yerde olasınız diye yine gelip sizi yanıma alacağım. Benim gideceğim yerin yolunu biliyorsunuz.”
Mesih açık bir şekilde sonradan gelip imanlıları kendi yanına alacağından söz etmiştir. Şimdi ise Babası’nın yanında bizlere yer hazırlıyor. Tabii bu sözler bizlere pek fazla bir şey ifade etmeyebilir, fakat o dönemde yaşayan bir Yahudi için bu sözler gerçekten anlam yüklüydü. Mesih’in burada kullandığı ifadeler, Yahudiler’in nişan törenlerini çağrıştırır. Yahudi kültüründe, erkek bir bayanla evlenmek istediğinde kendi babasıyla birlikte onun evine giderdi. Bayanın ailesiyle görüşür ve evlilik teklifi niyetini açardı. Olumlu geçerse erkek babasıyla evine döner ve geliniyle yaşayacakları yeri hazırlamaya başlardı. Babası evin hazır olduğunu söylediği zaman damat gelinini almak için arkadaşlarını toplar ve yola çıkardı. Bu sırada gelin damadın ne zaman geleceğini bilemezdi. O yüzden her gün kendini hazırlar ve pencereden yolunu gözlerdi. Günün birinde “Damat geliyor!” sözü sokaklardan yankılanınca gelin hemen üstünü değiştirir ve arkadaşlarıyla dışarı çıkardı. Bu arada damat gelinini kapar ve babasının evine götürürdü. Oraya vardıktan sonra bazen günlerce süren düğün şöleni başlardı.
Tarif ettiğimiz bu Yahudi örf ve âdeti, Mesih’in Yuhanna 14’te söylediğiyle birebir örtüşüyor. Kutsal Kitap’ın birkaç yerinde Mesih bir damada benzetilir (Luka 5:34; Yuhanna 3:29). Aynı şekilde Kilise de birçok kez güveyi bekleyen bir geline benzetilir (bkz. 2.Korintliler 11:2; Efesliler 5:25-32). Mesih gelini olan Kilise’ye yer hazırlamak üzere göğe döndü. Bir gün aniden bizleri kapıp yanına almak için gökten gelecek. O yüzdendir ki Mesih her an gelişine hazır olsunlar diye imanlıları sıkı sıkıya uyarır (Luka 12:35-40). Kısacası, Mesih gelini olan Kilise’yi yanına almak için her an ortaya çıkabilir. Mesih ile Kilise arasındaki bu buluşmanın tam olarak ne zaman olacağı ile ilgili farklı düşünceler vardır. Kimi dünya çapında yaşanacak yedi yıllık sıkıntı zamanından önce Kilise’yi yanına alacağını ve göklerde düğünü kutlayacağını düşünür. Kimi ise bunun ancak sıkıntı döneminden sonra Mesih’in ikinci gelişiyle paralel olarak gerçekleşeceğini düşünür. Aslında Elçi Pavlus bunun tarihini tam olarak kestirmemizin imkansız olduğunu belirtir (1.Selanikliler 4:13-5:3) Ancak kesin olan şu ki; Mesih gelinine sahip çıkacak ve günün sonunda onu yanına alacaktır. Kaldı ki Mesih imanlısı olan herkes bu özel günü dört gözle beklemeli (Titus 2:13).

Aralık 26
KRALIN DÖNÜŞÜ
Vahiy 19:11-21
11Bundan sonra göğün açılmış olduğunu, beyaz bir atın orada durduğunu gördüm. Binicisinin adı Sadık ve Gerçek'tir. Adaletle yargılar, savaşır. 12*Gözleri alev alev yanan ateş gibidir. Başında çok sayıda taç var. Üzerinde kendisinden başka kimsenin bilmediği bir ad yazılıdır. 13Kana batırılmış bir kaftan giymişti. Tanrı'nın Sözü adıyla anılır. 14Beyaz, temiz, ince ketene bürünmüş olan gökteki ordular, beyaz atlara binmiş O'nu izliyorlardı. 15Ağzından ulusları vuracak keskin bir kılıç uzanıyor. Onları demir çomakla güdecek. Her Şeye Gücü Yeten Tanrı'nın ateşli gazabının şarabını üreten masarayı kendisi çiğneyecek. 16Kaftanının ve kalçasının üzerinde şu ad yazılıydı:
KRALLARIN KRALI VE RABLERİN RABBİ
17-18*Bundan sonra güneşte duran bir melek gördüm. Göğün ortasında uçan bütün kuşları yüksek sesle çağırdı: “Kralların, komutanların, güçlü adamların, atlarla binicilerinin, özgür köle, küçük büyük, hepsinin etini yemek için toplanın, Tanrı'nın büyük şölenine gelin!”
19Sonra canavarı, dünya krallarını ve onların ordularını, ata binmiş Olan'la O'nun ordusuna karşı savaşmak üzere toplanmış gördüm. 20*Canavarla onun önünde doğaüstü belirtiler gerçekleştiren sahte peygamber yakalandı. Sahte peygamber, canavarın işaretini alıp heykeline tapanları bu belirtilerle saptırmıştı. Her ikisi de kükürtle yanan ateş gölüne diri diri atıldı. 21Geriye kalanlar, ata binmiş Olan'ın ağzından uzanan kılıçla öldürüldü. Bütün kuşlar bunların etiyle doydu.

AÇIKLAMA: Sonunda beklenen beyaz at geliyor! Binicisi Mesih İsa’nın ta kendisidir. İlk gelişinde sıradan bir insan olarak gelmişti, ikinci gelişinde ise görkemli bir kral olarak dönecektir. Geliş amacı da düşmanlarını adaletle yargılamak ve halkına sahip çıkmak. İsa Mesih’in görkemli dönüşü kuşkusuz ki Kutsal Kitap’ın en önemli odak noktalarından biri. Bir çok peygamber bundan söz etmişti:
Yeşaya 63:1-6 - Edom'dan, Bosra'dan al giysiler içinde bu gelen kim?
 Göz kamaştırıcı giysiler içinde, büyük güçle yürüyen kim? O benim!
Yoel 3:16 - RAB Siyon'dan kükreyecek, Yeruşalim'den gürleyecek.
Zekeriya 14:3 - Sonra RAB, savaş zamanlarında yaptığı gibi, gidip bu uluslara karşı savaşacak.
Mesih ve Elçileri de bu önemli olaydan pek çok kez söz etmişlerdi:
Matta 24:30 - İnsanoğlu'nun gökteki bulutlar üzerinde büyük güç ve görkemle geldiğini görecekler. (bkz. Daniel 7:13)
2. Selanikliler 1:7 - Bütün bunlar Rab İsa alev alev yanan ateş içinde güçlü melekleriyle gökten gelip göründüğü zaman olacak.
Burada Yuhanna asırlar önceden Mesih’in dönüşüne tanık oluyor. Ayrıntıları şöyle aktarıyor: Gözleri alev alev parlıyor. Başında küçük bir çelenk değil, birçok kral tacı bulunmaktadır. Kana batırılmış kaftanına da dikkat çeker. Ama kendi kanı değil bu, çiğnemiş olduğu düşmanlarının kanıdır (Vahiy 14:19-20). Bu ara Mesih’in yalnız başına gelmediğini öğreniyoruz. Beraberinde göksel orduları getiriyor. Bunlar melek değil, bunlar daha önce iman etmiş ve Rab’bin huzuruna kavuşmuş imanlılardır. Hepsi bembeyaz kıyafetleriyle Mesih’i izlemektedirler. Ancak dikkat edersek kimsenin kimseyle savaşmasına gerek yoktur, çünkü Mesih ağzından çıkan sözüyle bir anda tüm düşmanları yok edecektir. Böylece gerçek Rab ve Kral dünya sahnesine çıkmış bulunacaktır.
İkinci dönüşünde Mesih baştan beri müjdelenen Tanrı’nın Egemenliğini yeniden kurmak için geliyor. Atası Davut’un tahtına oturup tüm uluslar üzerinde krallık sürecektir. O yüzdendir ki kendisine Kralların Kralı denecektir. Bu sırada Mesih Karşıtı ile birlikte Rab’bin halkına karşı toplanan bütün orduların cesetlerini yiyip bitirmek için bir melek, gökteki tüm kuşları büyük bir şölene çağırır. Onlar ki Tanrı’nın kutsallarını avlayıp durdular ve sonunda Yeruşalim’i silip süpürmek için bir araya geldiler. Fakat sonunda hepsi kuşlara yem olacak. Aynı şeyi Peygamber Hezekiel de asırlar önce yazmıştı (Hezekiel 38-39). Sonunda Mesih Karşıtı ve sağ kolu Sahte Peygamber de yakalanıp ateş gölüne atılacak. Bu şekilde adalet yerini bulacak ve İsa Mesih tahtına kavuşacaktır.


Aralık 27
MESİH’İN KRALLIĞI
Vahiy 20:1-10
1Sonra bir meleğin gökten indiğini gördüm. Elinde dipsiz derinliklerin anahtarı ve büyük bir zincir vardı. 2*Melek ejderhayı –İblis ya da Şeytan denen o eski yılanı– yakalayıp bin yıl için bağladı. 3Bin yıl tamamlanıncaya dek ulusları bir daha saptırmasın diye onu dipsiz derinliklere attı, oraya kapayıp girişi mühürledi. Bin yıl geçtikten sonra kısa bir süre için serbest bırakılması gerekiyor.
4*Bazı tahtlar ve bunlara oturanları gördüm. Onlara yargılama yetkisi verilmişti. İsa'ya tanıklık ve Tanrı'nın sözü uğruna başı kesilenlerin canlarını da gördüm. Bunlar, canavara ve heykeline tapmamış, alınlarına ve ellerine onun işaretini almamış olanlardı. Hepsi dirilip Mesih'le birlikte bin yıl egemenlik sürdüler. 5İlk diriliş budur. Ölülerin geri kalanı bin yıl tamamlanmadan dirilmedi. 6İlk dirilişe dahil olanlar mutlu ve kutsaldır. İkinci ölümün bunların üzerinde yetkisi yoktur. Onlar Tanrı'nın ve Mesih'in kâhinleri olacak, O'nunla birlikte bin yıl egemenlik sürecekler.
7Bin yıl tamamlanınca Şeytan atıldığı zindandan serbest bırakılacak. 8*Yeryüzünün dört bucağındaki ulusları –Gog'la Magog'u– saptırmak, savaş için bir araya toplamak üzere zindandan çıkacak. Toplananların sayısı deniz kumu kadar çoktur.
9Yeryüzünün dört bir yanından gelerek kutsalların ordugahını ve sevilen kenti kuşattılar. Ama gökten ateş yağdı, onları yakıp yok etti. 10Onları saptıran İblis ise canavarla sahte peygamberin de içinde bulunduğu ateş ve kükürt gölüne atıldı. Gece gündüz, sonsuzlara dek işkence çekeceklerdir.

AÇIKLAMA: Mesih, yeryüzüne döndüğü zaman peygamberlerin sözleri uyarınca atası Davut’un yüce tahtına oturacak ve bin yıl boyunca Yeruşalim’den krallık sürecektir. İlk geldiğinde öncellikle eski düşmanı Şeytanı bağlayıp dipsiz derinliklere atacaktır. Aynı zamanda bu dönemin başında önemli bir yargılama süreci de olacaktır. Yani sıkıntı döneminde ölmemiş ve Mesih’in Krallığına kadar sağ kalan herkes İsa’nın önüne geçecek. Mesih de koyunları keçilerden ayıran bir çoban gibi kimin krallığına katılacağına karar verecektir (Matta 25:31-46). Bu sırada sıkıntı dönemini geçiren ve canlarından olan kişilerin dirilip Mesih’le birlikte bin yıl hüküm sürdüğünü görüyoruz. Canavara tapmayı reddeden bu imanlılar bu kez yüceltiliyor ve Mesih’in egemenliğinde özel makamlara sahip oluyor. Sadece onlar değil, zamanın başlangıcından beri ölmüş İbrahim, Davut ve Daniel gibi tüm kutsallar dirilip Mesih’in Krallığına dahil olacaklar (Hezekiel 34:23-24, Daniel 12:13). Bu ilk dirilişe katılanlar için artık ikinci ölüm yani sonsuz azap söz konusu olmayacaktır (1.Korintliler 15:23).
Bu bölüm çok kısa olmasına rağmen esas çok uzun ve önemli bir dönemi kapsıyor. Daha fazla ayrıntılarına girmemesinin sebebi de eskiden beri peygamberlerin bu dönemi fazlasıyla vurgulamış olmalarıydı muhtemelen. Peygamberlerin bazı anlatımlarına bakalım:
Yeşaya 2:4: “RAB uluslar arasında yargıçlık edecek, birçok halkın arasındaki anlaşmazlıkları çözecek. İnsanlar kılıçlarını çekiçle dövüp saban demiri, mızraklarını bağcı bıçağı yapacaklar. Ulus ulusa kılıç kaldırmayacak, savaş eğitimi yapmayacaklar artık.”
Yeşaya 11:5-9: “Onun döneminde kurtla kuzu bir arada yaşayacak... Kutsal dağımın hiçbir yerinde kimse zarar vermeyecek, yok etmeyecek. Çünkü sular denizi nasıl dolduruyorsa, dünya da RAB'bin bilgisiyle dolacak.” (bkz. Yeşaya 35, 60 ve 65)
Zekeriya 14:9 - ‘RAB bütün dünyanın kralı olacak. O gün yalnız RAB, yalnız O'nun adı kalacak.’
Gördüğümüz gibi bu dönemde artık barışçıl ve adil bir hükümet tüm dünyayı kapsayacak. Dahası, peygamberler Mesih’in tüm dünyayı Yeruşalim merkezinden yöneteceğini belirtir (Yeşaya 2:2-3, 4:2-6). Peygamber Hezekiel de orada kurulacak devasa bir Tapınağı ayrıntılı bir biçimde tasvir eder (Hezekiel 40-48). Tüm uluslar Mesih’e bağlı olacak hatta belirli bayramlarda hep birlikte Yeruşalim’e akacaklardır (Zekeriya 14:16). Rab’bin bizzat yeryüzünü yönettiği bu dönem gerçekten harika olacaktır.
Vahiy’deki bu kısa bölümde son krallığın 1000 yıl süreceğini tam altı kere vurgulanır. Bazıları bunu mecazi bir biçimde yorumlamak isteseler de yazıldığı gibi kabul etmek en doğrusudur. Bu sürecin sonunda Rab eski yılanı Seytan’ı son bir kere salıverir. Neden? Çünkü Mesih’in kendisi dünyayı mükemmel bir adaletle bin yıl boyunca hükmetmesine rağmen yine de bazı insanlar içten içe O’na boyun eğmeyi reddedecektir. Bu insanın yüreği ne kadar çürük olduğunu bir kere daha gösterir. Şeytan da baş kaldırmak isteyen herkesi toplayacak ve Mesih’in başkenti olan Yeruşalim’e kadar yürüyecek. Ancak gökten yağan ateş ve kükürt onları yok eder ve Şeytan da nihayet kendisi için hazırlanan ateş gölüne atılacak. Bu inanılmaz barış dönemi bu şekilde sona erecektir.


Aralık 28
KIYAMET GÜNÜ
Vahiy 20:11-15
11*Sonra büyük, beyaz bir taht ve tahtta oturanı gördüm. Yerle gök önünden kaçtılar, yok olup gittiler. 12Tahtın önünde duran küçük büyük, ölüleri gördüm. Sonra kitaplar açıldı. Yaşam kitabı denen başka bir kitap daha açıldı. Ölüler kitaplarda yazılanlara bakılarak yaptıklarına göre yargılandı. 13Deniz kendisinde olan ölüleri, ölüm ve ölüler diyarı da kendilerinde olan ölüleri teslim ettiler. Her biri yaptıklarına göre yargılandı. 14Ölüm ve ölüler diyarı ateş gölüne atıldı. İşte bu ateş gölü ikinci ölümdür. 15Adı yaşam kitabına yazılmamış olanlar ateş gölüne atıldı.

AÇIKLAMA: Bu konu insanların en çok merak ettiği konulardan biridir. Her şeyin sonu ne zaman gelecek ve nasıl olacak? Bölümün ilk kısmında gördüğümüz gibi Mesih’in kuracağı 1000 yıllık egemenliğin sonunda son bir isyan olacaktır. Bunu bastırdıktan sonra artık bildiğimiz dünya düzeni ortadan kalkacak ve son yargı, yani kıyamet günü gerçekleşecek. Elçi Pavlus bu zamanı şöyle betimler: ‘Mesih her yönetimi, her hükümranlığı, her gücü ortadan kaldırıp egemenliği Baba Tanrı'ya teslim ettiği zaman son gelmiş olacak’ (1. Korintliler 15:24). En sonunda ezeli düşmanı olan Şeytan’ı ateş gölüne attıktan sonra İsa Mesih, krallığı Babası’na geri teslim edecek, çünkü Mesih kendisiyle ilgili yazılan her şeyi tam anlamıyla yerine getirmiş olacak. Son olarak ölümün de ortadan kaldırılması gereklidir.
Bu sırada Mesih, henüz yargılanmamış tüm imansızları karşısına almak için beyaz bir tahta oturur. (bkz. Yuhanna 5:27-29) Ancak bu arada bildiğimiz yer ile gök Rab’bin önünden kaçıp yok oluyor. Böylece kıyamet denen gün gelmiş oluyor. Elçi Petrus dünyanın yok oluşunu şöyle anlatır: ‘O gün gökler büyük bir gürültüyle ortadan kalkacak, maddesel öğeler yanarak yok olacak, yer ve yeryüzünde yapılmış olan her şey yanıp tükenecek’ (2. Petrus 3:10). Gerçekten ürpertici bir manzara! Bildiğimiz dünya ve tüm evren bu şekilde bir anda tarihe karışacak. Bir tek beyaz taht görünecek ve tüm insanlar tek tek Mesih’in karşısına çıkacak. İman eden bizler bu yargıya tabii tutulmayacağız, çünkü iman eden kimseler için Tanrı’nın vaadi uyarınca hiçbir mahkûmiyet yoktur (Romalılar 8:1). Ayrıca Mesih imanlıları daha önce ‘ilk dirilişte’ yaşama dönmüş olacaklar (20:5). Burada tarif edilen ise tüm imansızları kapsayan ikinci diriliştir. Küçük büyük, zengin fakir fark etmeksizin İsa Mesih’e iman etmemiş herkes karşısına çıkıp hüküm giyecek.
Bu sırada ölüler diyarı ve deniz kendisine gömülmüş tüm insanların cesetlerini Mesih’in önüne püskürtecek diyor. Demek ki insanlar fizikken dirilecek ve fizikken azap görecek. Sonra kitaplar açılacak ve herkes çok güvendiği yaptıklarına göre yargılanacak. Ne var ki hiç biri işe yaramayacak. Özellikle Yaşam Kitabı denen önemli bir kitap daha belirir. Bu Mesih’e ait olanların isimlerini kaydeden kitaptır (13:8). Demek ki sonunda önemli olan Mesih’e bağlı olmaktır. Ne var ki O’nun kitabına yazılmayan herkes yargılandıktan sonra ateş gölüne atılır. Bu ikinci ölümdür. İmanlılar dahi birinci ölümü yaşar, yani hepimiz fiziksel olarak ölürüz. Ancak ikinci ölüm denen ateş gölüne yalnız imansızlar gider ve oradan hiç kurtuluş yoktur. Ateş gölü, yani cehennem, sözle anlatılamaz korkunç bir işkence yeridir. Öncelikle orası Şeytan ve ona eşlik eden kötü ruhlar için yapılmıştır (Matta 25:41). Kendisine uyan ve günahının bedeli ödenmeyen (yani Mesih’e ve çarmıhta bu bedeli ödediğine güvenmeyerek bu kefaretten yoksun kalan) tüm insanlar Şeytan’a eşlik etmek üzere oraya gidecekler. Mesih oranın işkencesini şöyle tarif eder: ‘Oradakileri kemiren kurt ölmez, Yakan ateş sönmez.' Çünkü herkes ateşle tuzlanacaktır’ (Markos 9:48-49).
Birçok insan cehennemin ebedi bir durum olmadığını ve bir süre cezamızı çektikten sonra çıkabileceğimizi savunmaya çalışır. Keşke böyle olsa! Ancak Rab’bin sözüne bakılırsa, cehenneme gidenin bir daha çıkamayacağını biliyoruz (Matta 25:41-46). Yani cennet ne kadar gerçek ve sonsuz ise cehennem de o kadar gerçek ve sonsuz olacaktır. O yüzden, daha vakit varken insanlar bu korkunç azaba uğramasınlar diye uyarıyoruz. İsa Mesih’e iman etmeyi reddeden herkesin son ve ebedi durumu böyle olacaktır. Bunun için herkese Mesih’in adıyla yalvarıyoruz, daha fırsat varken Tanrı’yla barışın (2. Korintliler 5:18-21)!


Aralık 29
YENİ YERUŞALİM
Vahiy 21:1-27
1*Bundan sonra yeni bir gökle yeni bir yeryüzü gördüm. Çünkü önceki gökle yeryüzü ortadan kalkmıştı. Deniz de yoktu artık. 2Kutsal kentin, yeni Yeruşalim'in gökten, Tanrı'nın yanından indiğini gördüm. Güveyi için hazırlanmış süslü bir gelin gibiydi. 3*Tahttan yükselen gür bir sesin şöyle dediğini işittim: “İşte, Tanrı'nın konutu insanların arasındadır. Tanrı onların arasında yaşayacak. Onlar O'nun halkı olacaklar, Tanrı'nın kendisi de onların arasında bulunacak. 4*Onların gözlerinden bütün yaşları silecek. Artık ölüm olmayacak. Artık ne yas, ne ağlayış, ne de ıstırap olacak. Çünkü önceki düzen ortadan kalktı.”
5Tahtta oturan, “İşte her şeyi yeniliyorum” dedi. Sonra, “Yaz!” diye ekledi, “Çünkü bu sözler güvenilir ve gerçektir.” 6*Bana, “Tamam!” dedi, “Alfa ve Omega, başlangıç ve son Ben'im. Susayana yaşam suyunun pınarından karşılıksız su vereceğim. 7*Galip gelen bunları miras alacak. Ben onun Tanrısı olacağım, o da bana oğul olacak. 8Ama korkak, imansız, iğrenç, adam öldüren, fuhuş yapan, büyücü, putperest ve bütün yalancılara gelince, onların yeri, kükürtle yanan ateş gölüdür. İkinci ölüm budur.”
9Son yedi belayla dolu yedi tası taşıyan yedi melekten biri gelip benimle konuştu. “Gel!” dedi, “Kuzu'ya eş olacak gelini sana göstereyim.” 10-11*Sonra melek beni Ruh'un yönetiminde büyük, yüksek bir dağa götürdü. Oradan bana gökten, Tanrı'nın yanından inen ve O'nun görkemiyle ışıldayan kutsal kenti, Yeruşalim'i gösterdi. Kentin ışıltısı çok değerli bir taşın, billur gibi parıldayan yeşim taşının ışıltısına benziyordu. 12*Büyük ve yüksek surları ve on iki kapısı vardı. Kapıları on iki melek bekliyordu. Kapıların üzerine İsrailoğulları'nın on iki oymağının adları yazılmıştı. 13Doğuda üç kapı, kuzeyde üç kapı, güneyde üç kapı, batıda üç kapı vardı. 14Kenti çevreleyen surların on iki temel taşı bulunuyordu. Bunların üzerinde Kuzu'nun on iki elçisinin adları yazılıydı.
15*Benimle konuşan meleğin elinde kenti ve kent kapılarıyla surları ölçmek için altın bir ölçü kamışı vardı. 16Kent kare biçimindeydi, uzunluğu enine eşitti. Melek kenti kamışla ölçtü, her bir yanı 12 000 ok atımı geldi. Uzunluğu, eni ve yüksekliği birbirine eşitti. 17Melek surları da ölçtü. Kullandığı insan ölçüsüne göre 144 arşındı. 18*Surlar yeşimden yapılmıştı. Kent ise, cam duruluğunda saf altındandı. 19-20Kent surlarının temelleri her tür değerli taşla bezenmişti. Birinci temel taşı yeşim, ikincisi laciverttaşı, üçüncüsü akik, dördüncüsü zümrüt, beşincisi damarlı akik, altıncısı kırmızı akik, yedincisi sarı yakut, sekizincisi beril, dokuzuncusu topaz, onuncusu sarıca zümrüt, on birincisi gökyakut, on ikincisi ametistti. 21On iki kapı on iki inciydi; kapıların her biri birer inciden yapılmıştı. Kentin anayolu cam saydamlığında saf altındandı.
22Kentte tapınak görmedim. Çünkü Her Şeye Gücü Yeten Rab Tanrı ve Kuzu, kentin tapınağıdır. 23*Aydınlanmak için kentin güneş ya da aya gereksinimi yoktur. Çünkü Tanrı'nın görkemi onu aydınlatıyor. Kuzu da onun çırasıdır. 24*Uluslar kentin ışığında yürüyecekler. Dünya kralları servetlerini oraya getirecekler. 25*Kentin kapıları gündüz hiç kapanmayacak, orada gece olmayacak. 26Ulusların görkemi ve zenginliği oraya taşınacak. 27*Oraya murdar hiçbir şey, iğrenç ve aldatıcı işler yapan hiç kimse asla girmeyecek; yalnız adları Kuzu'nun yaşam kitabında yazılı olanlar girecek.

AÇIKLAMA: ‘Ölümden öte köy yok’ derler. Kısmen doğru. Fakat Mesih inanlısı için ölümden öte koskoca bir kent hazırlanıyor. Mesih havarilerden ayrılırken özellikle Babası’nın evi olan bu kentte bize yer hazırlamaya gittiğini belirtti (Yuhanna 14:1-3). Burada tarif edilen yeni Yeruşalim İbrahim ve diğer peygamberlerin hep özlemle bekledikleri kutsal ve sonsuz kenttir (İbraniler 11:10,16). Aslında bu kent Tanrı’nın konutudur. Elçi Pavlus, bu Yeruşalim’in gökte olduğunu belirtir (Galatyalılar4:26). Ancak sonunda gök ile yeryüzü birleşecek ve Tanrı insanlarla birlikte yaşayacaktır. Tarihin sonunda her imanlının varacağı ve ebediyen oturacağı kutsal mesken budur! Peki ne zaman olacak? Daha önce gördüğümüz gibi Mesih’in bin yıllık egemenliğinin bitiminde yer ve gök ortadan kalktı. Sonra Rab yepyeni bir gök ve yeryüzü yaratacaktır (2.Petrus 3:13). Yani burada ayrıntılarını okuduğumuz yeni Yeruşalim kıyamet gününden sonra belirecektir.
Tanrı’nın yarattığı yeni yeryüzünün bazı özellikleri hemen göze çarpar. Bir kere hiç deniz yoktur. Bunun sebebi, buranın çok sayıda imanlıyla dolup taşıyor olması olabilir. Bu sırada Yuhanna gökten inen görkemli yeni Yeruşalim’i tarif etmeye başlar. Düğün için hazırlanmış, mükemmel bir şekilde süslenmiş bir geline benzetir onu. İşte Mesih’in gelinine yani kendisine inananlara hazırladığı ev böyle olacaktır! En önemlisi, Tanrı’nın konutu insanların arasında olacaktır. Rab’bin kendisi bir önceki yaşamdan kalma tüm üzüntüleri, acıları ve gözyaşlarını silecektir. Artık ölüm ortadan kalkacaktır (Yeşaya 25:8). Ölümün ortadan kalkması demek, günahın da tamamen yok olması demektir, çünkü ölüm günah sayesinde gelmişti. Bu kente kavuşan herkes günahtan özgür bir şekilde ebediyen yaşayacaktır. Tüm olağanüstü güzellikleri bir yana, yeni Yeruşalim’de Tanrı’yla birlikte aynı yerde yaşamak gerçekten mükemmel olacaktır!
Mesih’in gelini için hazırladığı kent tek kelimeyle şahane olacaktır. Birer inciden oluşan kapılarından tutun, çeşitli değerli taşlardan oluşan temeline kadar akıl almaz bir servetle donatılmıştır (bkz. Yeşaya 54-11-12). Önemli bir özelliği şu ki burada artık İsrail ve Kilise ayrımı olmayacaktır. Dikkat edersek, kentin on iki kapısı İsrail oymaklarının, on iki temel taşı da Kilise elçilerinin isimlerini taşıyor. Böylece, Tanrı’nın halkı artık ebediyen tam anlamıyla birleşmiş olacaktır. Kentin ölçüsü de dikkatimizi çeker: 12,000 ok atımı, yaklaşık her yanı 2,200 kilometre uzunluğunda demektir. Yüksekliği de bu kadardır! Küp biçimdeki kentin tamamı aşağı yukarı Türkiye’nin yüzölçümü kadar olacaktır. Kentin içi cam saydamlığında saf altından yapılı olacaktır. Mesih’in Krallığı’nda olduğu gibi bu yeni kentte tapınağa gerek yoktur, çünkü Tanrı’nın kendisi birebir bizlerle birlikte yaşayacaktır. Üstelik, O’nun görkemi tüm her yeri aydınlatacaktır, dolayısıyla gök cisimlerine de ihtiyaç kalmayacaktır (Yeşaya 60:19-20).
İlgimizi çeken bir şey daha var. Uluslar servetlerini oraya getirecekler, diye yazıyor. Acaba kutsal kentin dışında başka uluslar yaşıyor olacak mı? Bu yeni yeryüzünde yeni medeniyetler oluşacak mı? Tam olarak bilemesek de, bizim ebediyen Mesih’in kentinde olacağımız kesindir! Ayrıca Rab’bin daha birçok yenilik yapacağını da tahmin edebiliriz. Bu daha bir başlangıç olacaktır. Ölümün ötesini bu yakadan görmek, hayal bile etmek bizi aşıyor. Ancak bizim için canını veren Mesih’in yanında ebediyen olacağımızı bilmek yeterlidir.

Aralık 30
SONUNDA CENNET
Vahiy 22:1-21
1*Melek bana Tanrı'nın ve Kuzu'nun tahtından çıkan billur gibi berrak yaşam suyu ırmağını gösterdi. 2*Kentin anayolunun ortasında akan ırmağın iki yanında on iki çeşit meyve üreten ve her ay meyvesini veren yaşam ağacı bulunuyordu. Ağacın yaprakları uluslara şifa vermek içindir. 3*Artık hiçbir lanet kalmayacak. Tanrı'nın ve Kuzu'nun tahtı kentin içinde olacak, kulları O'na tapınacak. 4O'nun yüzünü görecek, alınlarında O'nun adını taşıyacaklar. 5*Artık gece olmayacak. Çıra ışığına da güneş ışığına da gereksinmeleri olmayacak. Çünkü Rab Tanrı onlara ışık verecek ve sonsuzlara dek egemenlik sürecekler.
6Melek bana, “Bu sözler güvenilir ve gerçektir” dedi. “Peygamberlerin ruhlarının Tanrısı olan Rab, yakın zamanda olması gereken olayları kullarına göstermek için meleğini gönderdi.”
7“İşte tez geliyorum! Bu kitaptaki peygamberlik sözlerine uyana ne mutlu!”
8Bunları işiten ve gören ben Yuhanna'yım. İşitip gördüğümde bunları bana gösteren meleğe tapmak için ayaklarına kapandım. 9Ama o bana, “Sakın yapma!” dedi, “Ben senin, peygamber kardeşlerin ve bu kitabın sözlerine uyanlar gibi bir Tanrı kuluyum. Tanrı'ya tap!”
10Sonra bana, “Bu kitabın peygamberlik sözlerini mühürleme” dedi, “Çünkü beklenen zaman yakındır. 11*Kötülük yapan, yine kötülük yapsın. Kirli olan, kirli işlerini sürdürsün. Doğru olan, yine doğruyu yapsın. Kutsal olan kutsal kalsın.”
12*“İşte tez geliyorum! Vereceğim ödüller yanımdadır. Herkese yaptığının karşılığını vereceğim. 13Alfa ve Omega, birinci ve sonuncu, başlangıç ve son Ben'im.
14*“Kaftanlarını yıkayan, böylelikle yaşam ağacından yemeye hak kazanarak kapılardan geçip kente girenlere ne mutlu! 15Köpekler, büyücüler, fuhuş yapanlar, adam öldürenler, putperestler, yalanı sevip hile yapanların hepsi dışarıda kalacaklar.
16*“Ben İsa, kiliselerle* ilgili bu tanıklığı sizlere iletsin diye meleğimi gönderdim. Davut'un kökü ve soyu Ben'im, parlak sabah yıldızı Ben'im.”
17*Ruh ve Gelin, “Gel!” diyorlar. İşiten, “Gel!” desin. Susayan gelsin. Dileyen, yaşam suyundan karşılıksız alsın.
18*Bu kitaptaki peygamberlik sözlerini duyan herkesi uyarıyorum! Her kim bu sözlere bir şey katarsa, Tanrı da bu kitapta yazılı belaları ona katacaktır. 19Her kim bu peygamberlik kitabının sözlerinden bir şey çıkarırsa, Tanrı da bu kitapta yazılı yaşam ağacından ve kutsal kentten ona düşen payı çıkaracaktır.
20Bunlara tanıklık eden, “Evet, tez geliyorum!” diyor. Amin! Gel, ya Rab İsa!
21Rab İsa'nın lütfu kutsallarla birlikte olsun! Amin.



AÇIKLAMA: Cennet dendiğinde insanların akıllarına çok farklı şeyler gelir. Kimisi huzurlu bir dinlenme ortamı beklerken başkası genç kızlarla dolu erotik bir yer hayal eder. Peki hangisi doğru? Geçen bölümde cennetin ‘Tanrı’nın konutu’ olduğunu öğrendik. Orada biz Tanrı’nın huzurunda kutsallık içinde yaşayacağız. Böylece Tanrı’nın bugün için iğrenç saydığı bu tür fantezilerin o gün cennette bulunması ne mantıklı ne de doğrudur. Aslında cenneti anlamak için Adem ve Havva’nın ilk yaratıldıklarında içinde yaşadıkları Aden Bahçesini hatırlayabiliriz. Şeytan’a uyarak günaha girdiklerinden dolayı o mükemmel ortamdan kovuldular. Peki kaybettikleri ne vardı? Orada yaşam ağacı vardı, hayat dolu bir nehir ve barış içinde yaşayan her türlü hayvan da vardı. Ama en önemlisi orada Tanrı’yla doğrudan mükemmel bir ilişkileri vardı. Ne yazık ki günaha esir olduklarında bu Baba-çocuk ilişkisi bozuldu. Şimdi ise Kutsal Kitap’ın son bölümüne geldiğimizde Tanrı’nın tüm bunları İsa Mesih’e iman edenlere fazlasıyla geri verdiğini okuyoruz. Yuhanna, Rab’bin tahtından çıkan mükemmel bir ırmak tarif eder. Ayrıca nehrin kenarlarında yetişen ve yıl boyunca on iki farklı meyve veren bir yaşam ağacından söz eder. Anlaşılan şu ki Tanrı’nın konutuna vardığımızda yeniden Aden Bahçesine gelmiş gibi olacağız. Daire tamamlanacak ve başladığımız yere, esas ait olduğumuz yere döneceğiz. Her şey tam anlamıyla yenilenecektir, hatta orijinal halinden daha da güzel bir konuma getirilecektir. Çünkü son cennet birincisinin yenilenmiş ve genişletilmiş versiyonudur. İlk Aden Bahçesi’nde sadece iki insan vardı ama son cennette milyonlarca imanlı yaşayacak o yüzden, bir önceki bölümde okuduğumuz gibi, hepsini barındıracak bir koskoca bir kent hazırlanıyor. Bu arada günah lanetinden doğan tüm kötülük, etkileriyle birlikte ebediyen silinecek. Günahın en ufak bir kalıntısı olmayan bir dünyada yaşamak ne güzel olacak. Dahası insan Baba Tanrı’sına kavuşarak asırlarca süren hasreti nihayet giderecektir. Böylece güzel Rabbimizle birlikte sonsuza dek kalacağız.
Gördüğümüz gibi, Kutsal Kitap geleceği olağanüstü bir şekilde baştan sona kadar anlatır. Buna şaşırmıyoruz, çünkü Rabbimiz İsa Mesih, “Alfa ve Omega, Başlangıç ve Son BENİM!” dedi. Elçi Yuhanna, Vahiy kitabının son satırlarını yazarken özellikle İsa Mesih’in ikinci dönüşünün yakın olduğunu tekrar ve tekrar vurgular. Aynı zamanda beraberinde ödüllerini getirdiğini belirtir. Rab bizim için mükemmel bir gelecek hazırladı ve hiç bir şeyi kaçırmamızı istemez. O yüzden son uyarısında “kaftanlarınızı yıkayın” diyerek pak ve kutsal bir yaşantı sergilememiz için bizi son kez isteklendirmeye çalışır. Ayrıca Mesih’in gelini olarak betimlenen Kilise hep “Gel!” diyerek Mesih’i dört gözle beklediğini belirtir. İçimizdeki Kutsal Ruh zaten bunu sürekli olarak haykırır. Ancak Mesih son bir uyarı daha ekler: Hiç kimse Mesih’in burada bildirdiği sözlere bir tek söz dahi eklemeye kalkmasın! Rab’bin vahyi burada bitmiştir! Mesih son sözü söylemiştir, çünkü son Söz kendisidir (Yuhanna 1:1; İbraniler 1:1-2). Bundan sonra Tanrı’dan başka bir yazılı vahiy yoktur. Şimdi geriye bir tek Mesih’in görkemli dönüşü kaldı. Mesih yine de son olarak ‘Dileyen yaşam suyundan karşılıksız alsın’ diyerek herkesi Tanrı’nın sevgisinden almaya davet eder. Tanrı’nın cenneti şu an için herkese açıktır. Fırsat varken gönderdiği kurtarıcı İsa Mesih’e inanmalı ve yolunda yürümeliyiz. Yakında bir gün İsa kendisine inanan herkesi yanına almaya gelecektir. Şimdiden imanlı olan herkes “Evet, Gel Ya Rab İsa” diye yürekten haykırıyor. Amin!
Aralık 31
HALELUYA!
Mezmur 148, 149 ve 150
148:1  RAB'be övgüler sunun! Göklerden RAB'be övgüler sunun, Yücelerde O'na övgüler sunun! 2  Ey bütün melekleri, O'na övgüler sunun, Övgüler sunun O'na, ey bütün göksel orduları! 3  Ey güneş, ay, O'na övgüler sunun, Övgüler sunun O'na, ey ışıldayan bütün yıldızlar! 4  Ey göklerin gökleri Ve göklerin üstündeki sular, O'na övgüler sunun! 5  RAB'bin adına övgüler sunsunlar, Çünkü O buyruk verince, var oldular; 6  Bozulmayacak bir kural koyarak, Onları sonsuza dek yerlerine oturttu. 7  Yeryüzünden RAB'be övgüler sunun, Ey deniz canavarları, bütün enginler, 8  Şimşek, dolu, kar, bulutlar, O'nun buyruğuna uyan fırtınalar, 9  Dağlar, bütün tepeler, Meyve ağaçları, sedir ağaçları, 10  Yabanıl ve evcil hayvanlar, Sürüngenler, uçan kuşlar, 11  Yeryüzünün kralları, bütün halklar, Önderler, yeryüzünün bütün yöneticileri, 12  Delikanlılar, genç kızlar, Yaşlılar, çocuklar! 13  RAB'bin adına övgüler sunsunlar, Çünkü yalnız O'nun adı yücedir. O'nun yüceliği yerin göğün üstündedir. 14  RAB kendi halkını güçlü kıldı, Bütün sadık kullarına, Kendisine yakın olan halka, İsrailliler'e ün kazandırdı. RAB'be övgüler sunun!
149:1  RAB'be övgüler sunun! RAB'be yeni bir ezgi söyleyin, Sadık kullarının toplantısında O'nu ezgilerle övün! 2  İsrail Yaratıcısı'nda sevinç bulsun, Siyon halkı Kralları'yla coşsun! 3  Dans ederek övgüler sunsunlar O'nun adına, Tef ve lir çalarak O'nu ilahilerle övsünler! 4  Çünkü RAB halkından hoşlanır, Alçakgönüllüleri zafer tacıyla süsler. 5  Bu onurla mutlu olsun sadık kulları, Sevinç ezgileri okusunlar yataklarında! 6  Ağızlarında Tanrı'ya yüce övgüler, Ellerinde iki ağızlı kılıçla 7  Uluslardan öç alsınlar, Halkları cezalandırsınlar, 8  Krallarını zincire, Soylularını prangaya vursunlar! 9  Yazılan kararı onlara uygulasınlar! Bütün sadık kulları için onurdur bu. RAB'be övgüler sunun!
150:1  RAB'be övgüler sunun! Kutsal yerde Tanrı'ya övgüler sunun! Gücünü gösteren göklerde övgüler sunun O'na! 2  Övgüler sunun O'na güçlü işleri için! Övgüler sunun O'na eşsiz büyüklüğüne yaraşır biçimde! 3  Boru çalarak O'na övgüler sunun! Çenkle ve lirle O'na övgüler sunun! 4  Tef ve dansla O'na övgüler sunun! Saz ve neyle O'na övgüler sunun! 5  Zillerle O'na övgüler sunun! Çınlayan zillerle O'na övgüler sunun! 6  Bütün canlı varlıklar RAB'be övgüler sunsun! RAB'be övgüler sunun!
AÇIKLAMA: Son mezmurlar ‘Haleluya’ yani ‘RAB’be övgüler sun’ diyerek başlar. Bu övgü ilahilerinde Tanrı’ya nasıl tapınmamız gerektiğini görüyoruz. İmanlılar bazen tapınmanın nasıl olması gerektiği konusunu tartışırlar. Kimi pek de enstrüman kullanmadan sadece seslerle ilahi söylemeyi sever, kimisi ise her tür çalgı katarak gürültülü bir tapınma sever. Bazı kiliselerde sadece önde duran, güzel ve gür sesli olanlar ilahi söyler, diğer herkes oturur dinler, başka kiliselerde ise herkes ayakta alkışlayarak ibadete katılır. Peki hangisi doğru? Aslında Tanrı’ya nasıl tapındığımızdan çok nasıl bir yürekle yaklaştığımız önemli. Bu mezmurlarda aslında kâinatın tümü Tanrı’ya tapındığını görüyoruz. Mezmurcu bütün melekleri ve göksel orduları RAB’be tapınmaya çağırır. Sonra gök cisimlerini de katılmaya davet eder. Yeryüzünün tümünü, denizler, dağlar, hayvanlar ve ağaçları da RAB’bi övmeye çağırır. Ardından kral köle, genç yaşlı, herkesi RAB’be övgüler sunmak için bir araya getirir. Çünkü bir tek RAB tüm her şeyin övgüsüne layıktır. Bundan şunu anlıyoruz ki tapınma sadece belirli bazı görevlilere mahsus bir ayrıcalık değil. Tüm evrenin eşliğinde, hepimiz sürekli Tanrı’ya övgüler sunmalıyız.
Sonraki mezmurda RAB’bin adına bir çok şekilde tapınabildiğimizi görüyoruz. Dans edebiliriz, tef ve lir çalabiliriz, ilahiler okuyabiliriz...önemli olan sevinçle Kralımızı övmek. Tabi bu konuda her kültürün farklı bir tarzı olabilir. Örneğin Afrikalı imanlılar oynamadan edemiyor sanki. Bir keresinde onlardan birine sordum: Tapınma esnasında neden hep dans ediyorsunuz? Verdiği cevap çok güzel: Eskiden bir kabilenin reisi köyümüze geldiğinde herkesin ayağa kalkıp onun gelişini kutlaması gerekiyordu çünkü huzurunda oturmak çok ayıp sayılırdı. Şimdi bir kabilenin reisi değil de RAB’bin kendisi aramıza geliyorsa yerimizde nasıl durabiliriz! RAB’bin Sözünde Kral Davut’un da RAB’bin huzurunda var gücüyle dans ettiğini de okuyoruz. Hatta onu küçümseyen eşinin de RAB’bin gazabına uğradığını görüyoruz (2. Samuel 6:14-23). Şimdi herkes RAB’bin huzurunda farklı tapınabilir yeter ki yüreğimiz temiz ve alçakgönüllü olsun. Eğer ibadetimizi gösteriş için yapıyorsak ya da ilahilerimizi insanların beğenisini kazanmak için okuyorsak o zaman RAB bizden hoşnut kalmaz. Çünkü bir tek O tapınmamıza layıktır.
Son mezmurda mezmurcu yine tüm evreni RAB’bi yüceltmeye çağırır. Tanrı’ya hem büyük işleri hem de harika karakteri için övgüler sunmamız gerektiğini söyler. Bazen ibadetimizde Tanrı’nın bir tek bizim adımıza yaptıkları için yüceltiriz oysa ki güçlü işlerinden öte esas kim olduğuna yani yüce niteliklerine odaklanmalıyız. Sonra mezmurcu Tanrı’ya her tür çalgıyla yaklaşabildiğimizi belirtir: Boru, çenk, lir, tef, saz, ney, zil... Anlaşılan RAB her tür enstrümandan hoşlanır. Tabi çalgı kullanmak şart değil, bazen sessiz ya da sakin bir şekilde de içimizden tapınabiliriz. İnsanlar farklı durumlarda, farklı ülkelerde farklı tapınabilir, ama birbirimizi yargılamamaya dikkat edelim. Günün sonunda önemli olan tüm övgülerin temiz kalplerden Tanrı’ya yönelik olmasıdır.



}
